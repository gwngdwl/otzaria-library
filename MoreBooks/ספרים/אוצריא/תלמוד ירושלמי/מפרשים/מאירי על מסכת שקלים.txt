<h1>מאירי על מסכת שקלים</h1>
ר' מנחם ב"ר שלמה לבית מאיר
<h2>הקדמה</h2>
<b>אמר מנחם בן שלמה לבית מאיר</b> י"א זאת המסכתא ר"ל מסכת שקלים אמנם היא מסדר מועד והורגלנו בלמודה אחר מסכת פסח שני לסבה אשר הזכרנו בפתיחת החבור, ואין לה גמרא בבלית רק ירושלמית, והיא כוללת שמנה פרקים וסדרם לפי שטתנו, א' באחד באדר, ב' מצרפין שקלים, ג' בשלשה פרקים, ד' התרומה מה היו עושים בה, ה' אלו הם הממונים, ו' שלשה עשר שופרות, ז' מעות שנמצאו בירושלם, ח' כל הרוקין הנמצאים וכו'.
וענין המסכתא ויסודה אמנם הוא לבאר ענין השקלים שהיו באים מכל הצבור במקדש לצורך הקרבנות ומה היו עושין מהן וממותריהן ושאר דברים המשתלשלים בעניניהם ובקצת עניני המקדש, [ועל זה הצד יחלקו עניני המסכתא] לארבעה חלקים, הראשון לבאר האיך היו מתרין עליהם קודם זמנם, והאיך היו גובין אותם בזמנם על ידי שהיו ממשכנים אותם אם לא הביאום מאליהן, ובאי זה צד שוקלים אותם, והאיך היו מצרפין אותם למטבע גדול מפני טרח ואם נגנבו או אבדו השקלים האיך היו מתנהגים בהם, ועל אי זה צד מועלים בשקלים ומה היו עושין ממותר השקלים, השני לבאר אחר שבאו השקלים האיך תורמין אותם בקפות וכמה זמנים בשנה וכיצד התורם מוציא עצמו מידי חשד הבריות ומה היו עושין מאותה התרומה וממותריה, ונתגלגל בזה החלק מה היו עושין ממותר הקטורת וענין המקדיש נכסיו והיו בהם דברים הראויים לקרבנות צבור האיך דנין בהם, השלישי לבאר כמה ממונים היו במקדש ועל מה היו ממונים, ולבאר קצת חותמות שהיו במקדש ומה היה כתוב עליהן וקצת לשכות שבמקדש מה היו משמשות בענינים אלו, ובביאור שלשה עשר שופרות ושלש עשרה שלחנות שבמקדש מה היו משמשות בענינים אלו, הרביעי לבאר קצת ספקות שארעו בענינים אלו כגון מעות או בהמות או בשר הנמצאים שמקום מציאתם מביא לידי ספק אם הם קדש או חולין ואם הם קדש מאי זה מין הם, וכן בקצת דברים אי זו נסכיה משל צבור ואי זו משלו, ובקצת דברים גם כן על אי זו מועלין ועל אי זו אין מועלין, ובקצת עניני טומאה או כלים הנמצאים באי זה מקום הם בחזקת טומאה, ובאי זה בחזקת טהרה, ונתגלגל מזה בקצת כלים שבמקדש הטמאים כיצד מטהרין אותם ובשר קדש שנטמא באי זה מקום שורפים אותו ואיברי התמיד באי זה מקום שבכבש הם נתנים, ולבאר בקצת דברים אי זה נוהג דוקא בפני הבית ואי זה אף שלא בפני הבית, החלק הראשון יתבאר בראשון ושני ממנה, החלק השני בשלישי ורביעי ממנה, והחלק השלישי יתבאר בחמישי וששי ממנה, החלק הרביעי יתבאר בשביעי ושמיני ממנה, זהו יסור המסכתא דרך כלל אלא שיתגלגלו בה עוד קצת דברים כענין סוגיית התלמוד על הדרך שקדם וכמו שיתבאר.
<h2>פרק ראשון</h2>
<b>והפרק הראשון</b> ממנה אמנם יסוד הכונה בו לבאר קצת החלק הראשון, ויחלקו עניניו לשלשה חלקים, הראשון לבאר זמן התראתם על הבאת השקלים, ונתגלגל מזה לבאר קצת דברים שהיו עושין באותו זמן גם כן. השני לבאר זמן התחלתם למשכן עליהם אם לא הביאום, ולבאר את שממשכנין אותם עליהם ואת שאין ממשכנין עליהם אלא שאם שקלו מקבלין מידם ואת שאין מקבלין מידם כלל. השלישי לבאר את שהם חייבין בקלבון ואת שהם פטורין.
זהו שרש הפרק דרך כלל אלא שיתגלגלו בו דברים שלא מן הכונה, כמו שיתבאר.
<h3>הלכה א</h3>
<b>והמשנה הראשונה</b> ממנו תבאר ענין החלק הראשון והוא שאמר באחד באדר משמיעין על השקלים וכ"ו, פירוש כבר ידעת שמצוה מן התורה להביא מחצית השקל בכל שנה לצורך התמידים ושאר קרבנות הצבור, והשקל הוא הנקרא סלע בלשון תלמוד ומחציתו הוא חצי סלע, ומשקל השקל כלו היה בימי משה ש"כ שעורות ומשקל מחציתו ק"ס שעורות, ולא היו יכולים לעולם לפחות משיעור זה אפילו נפחת המטבע ועמד הסלע על פחות שיעור זה, ומכל מקום כשהיו מוסיפין על המטבע היו חכמים שבדור מצריכים להביא חצי סלע שבאותו זמן, ומתוך כך בבית שני שהיה המטבע גדול יותר עש שעמד משקל השקל כלו שפ"ד שעורות היו מביאין משקל מחציתו קצ"ב שעורות, וכן ידעת שמשנכנס ניסן אין מביאין קרבנות אלא מן השקלים החדשים ולא משל אשתקד שנאמר (שמות י"ב ב') החדש הזה וכו' חדש והבא לי קרבן מתרומה חדשה, ובתלמוד המערב (במסכתין) אמרו בתחלתה דכתיב (שמות מ' י"ז) ויהי בשנה השנית בחדש הראשון באחד לחדש הוקם המשכן ותני עלה בו ביום הוקם המשכן בו ביום נתרמה תרומת הלשכה, ואעפ"י שמכל מקום אם לא באו החדשים לוקחים מן הישנים מכל מקום מצוה בחדשים, ואמר עכשיו שבאחד באדר משמיעין עליהם, כלומר מכריזין עליהם בירושלם ובשאר מקומות שבארץ ישראל, ורמז לדבר הביאו בגמרא ירושלמית מדכתיב (דה"י ב' כ"ד ט') ויתנו קול ביהודה ובירושלם להביא ליי' משאת משה, ובתלמוד המערב נראה שבני בבל היו מכריזין מקודם זמן זה לפי רחק מהלכם, ולשון תלמוד המערב בזה ר' חזקיה שאיל מעתה בני בבל משמיעין על שקליהן מראשו של חרף לא כדין שיביאו ישראל שקליהן בעונתן ותתרם תרומת הלשכה מן החדשה בזמנה באחד בניסן התיב ר' עולא הא דתנינא בשלשה פרקים בשנה תורמין את הלשכה בפרס הפסח בפרס עצרת בפרס החג לא נימא הלין דקריבין בפרס הפסח ודרחיקין בפרסן עצרת והלין דרחיקין מנהון בפרס החג כלומר אלמא שאין מכריזין עד אדר אלא שהבאתם מתרחקת, ותירץ כלה באחת היא באה, כלומר באחד בניסן ולא שיהא אחד נותנה בפעמים חלוקות היום מעט ולמחר מעט, ולא אמרו שלשה פרקים הללו אלא לעשות פומבי לדבר וכן התבאר שם שאם היתה שנה מעוברת לא היו משמיעין אלא באדר שני והוא שאמרו שם כלום אמרו משמיעין על השקלים אלא שיביאו ישראל שקליהם בעונתם אם את אמר באדר הראשון אכתי איכא בשתא שתין יומין.
ואמר אחר כן שבאחד באדר משמיעין גם כן הכלאים, כלומר שיהו העם הולכין בגנות וכרמים ובשדות ללקטם ולנקותם ממה שצמח שם מן הכלאים כל שיש שם ממנו אחד מעשרים וארבעה על הדרך שיתבאר במקומו (מועד קטן ו' ב'), ואף זה פרשו בתלמוד המערב בשנה מעוברת דוקא באדר שני, והוא שאמרו שם כלום אמרו יוצאין על הכלאים אלא כדי שיהו הצמחים נכרים ואם את אמר באדר ראשון עד כדון אינון דקיקין.
בחמשה עשר בו ר"ל בט"ו באדר קורין את המגלה בכרכין, ר"ל מדינה המוקפת חומה מימות יהושע על הדרך שבארנו במסכת מגלה (בראש המסכתא).
ומתקנין את הדרכים ואת הרחובות פי' הדרכים ההולכות לערי מקלט להשוותם ולישר מהלכם מכל מכשול כגון תל או בקעה כדי שתהא ההליכה בהם למכה נפש בשגגה מיושרת שלא למצוא בהם עכוב כדי להצילו מיד גואל הדם וכדכתיב (דברים י"ט ג') תכין לך הדרך, ובכלל זה תקון הגשרים אם היה שם נהר ושאך מיני תקוני הדרכים כגון הרחבת הדרכים לרוחב שלושים ושתים אמות כמו שהתבאר במקומו (בבא בתרא ק' ב'), וכן כל מקום שיש שם פרשת דרכים שיכתבו מקלט באותה ההולכת לעיר המקלט כדי שיפנה הרוצח דרך שם, ודברים אלו כלם נעשים על ידי בית דין ועליהם חובה זו מוטלת.
ואת מקואות המים ר"ל שבודקין את המקואות וכל שנמצא חסר משלימין אותו להכשירו אם במים שאובים אם לא היה חסר שלשת לוגין אם במים הכשרים לכך אם היה חסר שלשת לוגין.
ועושין כל צרכי הרבים פרשו בתלמוד המערב אלו הן צרכי רבים דנין דיני ממונות ודיני נפשות ודיני מכות, כלומר שמתוך שהוא קרוב לסוף השנה היו בית דין מעיינין ומחפשין בדברים אלו לזרז ולמהר בהשלמתם שתכלה שנה עם עונשיה וכן פודין ערכין וחרמין והקדשות, כלומר שהיו בודקין ומעיינין בעניני הקדשות וערכין וחרמין לפדות את ההקדשות ולגבות הערכין והחרמין מן המחוייבין שיהא הכל נגבה עם תרומת השקלים לבדק הבית. וכן משקין מי סוטה ורוצעין עבד עברי ומטהרין את המצורע, כלומר שמזרזין בכל אלו לעשותן מט"ו באדר. ומפרקין את המנעול מעל המים, כלומר שהבורות שנתמלאו מים בימות הגשמים שהיו מוחין שלא להיות אדם שואב מהן ומחסרן בימות הגשמים מיום זה ואילך מפקירין אותם לשתות מהן כל ימי החמה.
ומציינין את הקברות, להפריש מהן נושאי טהרות, ומפני שמן הסתם נמחה הציון מצד הגשמים היו חוזרין ומציינין אותם עכשו, וציון זה היה, בסיד כמו שביארנו בשביעי של קמא (ס"ט א').
ויוצאין אף על הכלאים כלומר שהיו שלוחי בית דין יוצאין לראות אם נקו אותם הבעלים על ידי ההכרזה.
וצריך שתדע שסוף משנה זו ר"ל ועושין כל צרכי רבים ומציינין על הקברות ויוצאין אף על הכלאים משמשת לענין אחר והוא שבחולו של מועד מותר לעשות כל צרכי רבים כגון אלו שהזכרנו, ויש גורסין על זה ומפרקין את המנעול מעל גבי האמום, והוא הדפוס שבתוכו כלומר שמותר לעשות כן בחלו של מועד וזהו שאמרו אבל לא מחזירין, וכן מה שאמרו מציינין על הקברות ויוצאין אף על הכלאים פירושו אף בחולו של מועד של פסח, וזהו שאמרו בתלמוד המערב מציינין על הקברות ולא כבר ציינום מאדר תפתר בשירד שטף של גשמים ושטפן, ויוצאין על הכלאים ולא כבר יצאו באדר תפתר בשהיתה שנה אפילה ולא היו צמחים נכרים כלומר ששלוחי בית דין היו חוזרים בחול המועד של פסח לבדוק בכלאים מפני האפיל, ולראות אם נמחו הציונין שנעשו מאדר.
<h3>הלכה ב</h3>
אמר ר' יהודה בראשונה היו עוקרין ומשליכין לפניהם כלומר כשהיו שלוחי בית דין יוצאין ורואין שלא נתנקו השדות על ידי הבעלים היו הם עוקרין את הכלאים ומשליכין לפניהם, משרבו עוברי עבירה היו משליכין לדרכים כלומר שהיו בעלי בתים שמחים שתי שמחות אחת שמנכשין להם את שדותיהם ואחת שנהנין מהם, התקינו שיהיו משליכים בדרכים שלא יהו הם נהנין ממנו, ועדין היו שמחים שהיו מנכשין את שדותיהם, התקינו שיהו מפקירין את כל השדה כל שנמצאו בה אחד מעשרים וארבעה שהפקר בית דין הפקר כמו שביארנו במסכת מועד קטן (ו' ב').
זהו ביאור המשנה וכלה על הדרכים שבארנו הלכה היא, ודברים שנכנסו תחתיה בגמרא ירושלמית ממה שלא ביארנוה במשנה ושהוא צריך ביאור אלו הן.
אין בין אדר ראשון לאדר שני אלא מקרא מגלה ומתנות לאביונים ופירשוה במקומה (מגילה ו' ב') בארבעה עשר שבו שאין בין י"ד לאדר ראשון לי"ד של אדר שני אלא מקרא מגלה ומתנות לאביונים שאם עשאן בראשון לא יצא וחוזר עליהן אבל לענין הספד ותענית זה וזה שוין, ומכל מקום בשאר הימים יש בהם הפרש גם כן והוא שבין יום ראשון של זה לראשון של זה יש ביניהן השמעת שקלים וכלאים כמו שביארנו במשנה, ושאר הימים יש בהן הבדל בין ראשון לשני לענין סדר פרשיות ר"ל שקלים וזכור ופרה וחדש שאם קראן בראשון לא יצא וחוזרן בשני כמו שבארנו במקומו (במגילה ו' ב'), ומה שנאמר כאן שהכל יוצאין בקריאת ארבעה עשר אפילו כרכים כבר בארנו שם שאין הלכה כן אלא שיש להכריע ממנה שעיר המסופקת אם היא מוקפת חומה מימות יהושע אם לאו יוצאה בקריאת ארבעה עשר כמו שביארנו שם.
כל שאדם מוצא קבר או שדרה וגלגלת או כל דברים שבמת שהוא מטמא באהל חייב לציין עליו כדי שיהו העוברים מכירים שטומאת אהל לשם ויזהרו מלעבור שנאמר (ויקרא י"ג מ"ה) וטמא טמא יקרא שתהא טומאה קוראה ואומרת לו פרוש, ואין מציינין על כזית בשר מצומצם שהרי סופו להתחסר, ואעפ"י שיעבור שם קודם שיתחסר, מוטב יתקלקלו לשעה ולא יתקלקלו מו לדורות, מצא אבן אחת מצויינת אעפ"י שאין נוהגין כן הרי המאהיל עליה טמא שאני אומר מת קטן נתון שם, היו שתים אם יש סיד ביניהם הרי מה שביניהם מקום טומאה והמאהיל עליהן טהור, ויש גורסין שאף תחתיהן טמא, ואם אין סיד ביניהם אלא על ראשיהן אם היה חריש בינתים הרי כיחידיות ותחתיהן טמא ביניהן טהור, לא היה חריש בינתים אם היה הסיד מרודד על ראשיהן הרי זה ציון וטמא, ויש בענין זה חלוף בקצת נוסחאות ובקצת פירושין וכבר בארנוה בראשון של מועד קטן (ג' א').
רשאין בית דין לקנוס ולהפקיר ממון מי שרוצים לקנסו לאבדו או ליתנו למי שירצה או להפקירו לכל אדם לכונת שיהו גודרים פרצות הדת והוא שנאמר בעזרא (י' ח') וכל אשר לא יבא לשלשת הימים בעצת השרים והזקנים יחרם כל רכושו והוא יבדל מקהל הגולה וכבר ביארנוה במועד קטן (ו' ב') וכן ביארנו במציעא מה שנאמר כאן שההפקר פטור מן התרומה ומן המעשרות.
אין מעברין את השנה בשביעית שלא להאריך עליהם איסור עבודת קרקע אבל למוצאי שביעית ר"ל שנה שמינית אעפ"י שכלה הישן ומאריכין עליהם איסור חדש מעברין שמביאין היו ירק ותבואה מחוצה לארץ שלא נתקדשה בקדושת שביעית מאותה שחרשו וזרעו בשביעית והותרה בעומר של שביעית, לפי דרכך למדת שהירקות אעפ"י שבארץ חייבין בתרומה ובמעשרות בחוצה לארץ אין מפרישין מהן כלל, ומתחלה גזרו שלא להביא ירק מחוצה לארץ בארץ, מפני הרמאין שהיה להם ירק בארץ והיו אומרין שמחוצה לארץ הביאום כדי שיפטרו מן התרומה ומן המעשרות ואחר כך התיר רבינו הקדוש להביא מפני שצורתם מוכחת שממקום רחוק באו ואעפ"י שהביאום בגושיהן והיו יכולים לרמות להביאם בלחותם לא חששו לכך, ויש מפרשים (רש"י סנהדרין י"ב א' ד"ה חוששין) בחשש גושיהן שאין חוששין שמא יבא עמהן גוש עפר של ארץ העמים ויטמא את הטהרות וכבר ביארנוה בראשון (סנהדרין י"ב א').
הגדיש שלא ליקט תחתיו בשעה שעשה את הגדיש כלומר שלא פנה משם את הלקט כל השבלים הנוגעות בארץ הרי הן של עניים כלומר שהוא מפנה את הגדיש שלו כלו למקום אחד וכל השבלים הנוגעות בארץ כלם לעניים מפני שספק הוא אם הוא מהלקט אם לאו וספקן לעניים ואפילו היה יתר על מה שהאומד נותן מכל מקום קנסוהו על שהגדיש קודם שיפנה את הלקט.
<h3>הלכה ג</h3>
<b>המשנה השנית</b> והכונה לבאר בה ענין החלק השני, והוא שאמר בחמשה עשר בו כלומר אחר שהכריזו והתרו עליהם באחד באדר בחמשה עשר שלחנים היו יושבין במדינה פירוש בכל ארץ ישראל לבד ירושלים נקראת מדינה, והיו השלחנים מסדרים את השלחנות כדי שיהיו המטבעות מצויים לכל להחליף לצורך שקליהם, ובעשרים וחמשה בו היו יושבין במקדש והיו בית דין מתחילין למשכן מי שלא הביא את שקלו, ואת מי ממשכנים לויים וישראלים וגרים ועבדים משוחררים שכל אלו חייבין ליתן מחצית השקל בכל שנה, אבל נשים ועבדים אין ממשכנין אותם שהרי מצות עשה שהזמן גרמא היא ואינן חייבות בכך ואין צדיך לומר קטנים ומכל מקום כל קטן שהתחיל אביו לשקול על ידו אינו פוסק וממשכנין אותו אבל אם לא התחיל אביו לשקול על ידו הרי הוא כאשה ועבד שאין ממשכנין אותם אלא שאם נתנו מקבלין מהם כמו שיתבאר בסמוך, וכהנים אף הם חייבין בהבאת חצי שקל ומתוך כך אמרו שאעפ"י שהם חייבים אין ממשכנין אותם לעולם מפנו דרכי שלום אלא תובעין מהם עד שיתנו, אמר ר' יהודה העיד בן בוזרי ביבנה שכל כהן שהוא שוקל אינו חוטא כלומר שאם לא שקל אינו חוטא ואמר לו ר' יוחנן בן זכאי לא כי אלא שאם אינו שוקל חוטא שהרי כפר נפש כתוב (שמות ל' י"ב) בהן והכל צריכין לכך, וכן דרשו בגמרא דרך סמך זה יתנו שנים עשר שבטים יתנו, אלא שהכהנים היו מפקפקין להפקיע עצמן ממצוה זו מפני שהעומר ושתי הלחם ולחם הפנים היו באים מתרומת הלשכה עם שאר דברים יתבארו במסכתא זו ((פרק ד'), ואלו השלשה ר"ל עומר ושתי הלחם ולחם הפנים הם מנחות ונאכלים לכהנים, בעומר שירי המנחה שאחר הקמיצה שהרי נקמצת היתה ושתי הלחם נאכלים כלם לכהנים, וכבר ידעת שכל מנחת הכהן נשרפת כלה וכדכתיב (ויקרא ו' ט"ז) וכל מנחת כהן כליל תהיה לא תאכל, והיו מפקפקין לומר אם אנו נותנים חלק כשקלים היאך אנו אוכלים מאלו והרי שם מנחת כהן עליהם, ומכל מקום דעת המשנה שלא נאמר כן אלא במנחת יחיד אבל מנחת צבור אעפ"י שיש בה חלק לכהנים אינה קריבה כליל ומתוך כך הם בכלל חיוב הבאת שקלים עם שאר הקהל אלא שלא היו ממשכנין אותם אם שקלו מעצמם מקבלים מידם, אבל הגוי והכותי אין מקבלין מהן ואמר אחר כן שקני זבים וזבות ויולדות וחטאות ואשמות מקבלין מהם ופרשוה בגמרא בכותי, שמאחר שהוא מתכוין לכפרה שמא ישוב אבל הגוי אין מקבלין ממנו אלא דבר הנדר והנדב, ועל הגוי הוא אומר מה שאמר עכשו זה הכלל כל שהוא נדר ונדב מקבלין מידם, וכבר ידעת שבזמן הזה כבר נעשו כגוים גמורים אלא שיש אומרים על אותם הצדוקים הנמצאים בזמן הזה שדינם ככותיים שבאותו זמן, ובמקום אחר (מנחות ע"ג ב') התבאר שאף זו שאמרו שמקבלין מן הגוים דוקא בעולות, אפילו עולת העוף הואיל ובאה נדבה אבל שלמים ומנחות אפילו של נדבה הואיל ובשר השלמים ושירי המנחות [נאכלין] אין מקבלין מהם וכן עולה שאינה של נדבה כגון עולת יולדת אין מקבלין מהם ואם הביא שלמים סתם מקריבין אותם עולות, ומה שאמר אחר כן וכן הוא מפורש על ידי רוח הקודש לא לכם ולנו לבנות בית אלהינו פרשו בגמרא שאין מקבלין מהם לבדק הבית כלום שנאמר (עזרא ד' ג') לא לכם ולנו, ואין חלוק בזה בין שנדר או נדב דבר המסויים לדבר שאינו מסויים לכתחלה אלא שבדבר שאינו מסויים אם קבלו ממנו [אין] מחזירין לו ובדבר המסויים כגון קורה או אבן מחזירים שלא יהא להם דבר המסויים וכן התבאר בגמרא וכן בארו עוד שאף לחומת העיר ומגדלותיה ולאמת המים שבה אין מקבלין מהם שנאמר (נחמיה ב' כ') ולכם אין חלק וצדקה וזכרון בירושלם, ולבית הכנסת מקבלין לכתחלה כל שהוא אומר בדעת ישראל הפרשתי ואם לא אמר טעון גניזה שמא לנו לשמים וכל שהוא כן טעון גניזה.
זהו ביאור המשנה וכלה על הדרך שכתבנו הלכה פסוקה היא ודברים שנכנסו תחתיה בגמרא אלו הן.
כבר ידעת בחטאת שאבדה ונתכפרו בעליה באחרת שאם נמצאת אחר כפרה הרי זו תמות מכל מקום דוקא בחטאת יחיד אבל בשל צבור אינה מתה אלא תרעה ויפלו דמיה לנדבה, וכל שהתנדב היחיד אחד מקרבנות הצבור כשר לקרבן צבור ובלבד משמסרם לצבור, וכן הדין בבגדי כהונה וכלי שרת ועצי המערכה כמו שביארנו בקצתם במסכת יומא (ל"ה ב').
<h3>הלכה ד</h3>
אעפ"י שמקבלין עולת נדבה מן הגוי ישראל המשומד לע"ז או מחלל שבת בפרהסיא אין מקבלין הימנו כלל הא כל של שאר עבירות מקבלין כדי שיחזרו בתשובה וכבר בארנוה במסכת חלין (ה' א').
והגוי שקבלו ממנו עולה אין מביאין עמה נסכים אלא שנסכיה באים משל צבור.
ומותר הנסכים הוא שהיה שם ממונה על הנסכים והיו בית דין פוסקים משלשים לשלשים שער היין עמו שאם הוקרו נסכים מספיק להם כמו שפסקו עמו ואם הוזלו מספיק להם בשער הזול ואמר ר' ואותו שכר שההקדש משתכר בכך הוא נקרא מותר נסכים ומקייצין בו את המזבח ועושין ממנו כלי שרת ואם לא היה שם מותר נסכים עושין אותם מתרומת הלשכה.
הגוי נערך ר"ל שאם אמר ישראל עליו ערך פלני גוי נותן ערכו לפי שניו אבל אינו מעריך ר"ל שאם אמר הוא ערכי עלי או ערך פלוני ישראל עלי לא אמר כלום אבל לענין נדר אף הגוי נודר ונידר ר"ל שאם נדר הוא דמי עלי או דמי פלוני עלי נותן כפי נדרו ושמין הנדר כעבד הנמכר בשוק, ואין נותנין את נדרו לבדק הבית אלא שבודקין אותו ואם אמר בדעת ישראל נדרתי בית דין מוציאין אותו במה שנראה להם חוץ מבדק הבית וירושלם ואם אמר לשמים נדרתי יגנז, ואין צריך לומר שהוא נידר ר"ל שאם אמר ישראל עליו דמי פלוני גוי עלי נותן כפי נדרו, ובין דמים בין ערכין סתמם לבדק הבית, ולשכה היתה במקדש ששם היו נותנין כל הבא לקדשי בדק הבית.
<b>המשנה השלישית</b> והכונה בה לבאר ענין החלק השלישי, והוא שאמר אלו חייבין בקלבון וכ"ו פי' מצד שהיתה חובת ההבאה חצי שקל לכל אחד היו חצאי השקלים מבקשים ביותר לבני אדם ומצד שהשקלים השלמים היו מצויים יותר כשהיו הולכים אצל השלחני שיחליף להם שני חצאי שקלים בשקל שלם שהם נותנין לו היתה תקנה אצלם להוסיף חצי מעה שהוא חלק י"ב בדינר וחלק אחד מכ"ד בחצי שקל לשכר השלחני כדי שאף הוא יתן להם חצאי השקלים שלמים עם גרומיהם ולא יפחות להם בשכר חליפיו מחציי השקלים כלום ואותה חצי המעה נקראת קלבון, וכל בני המדינה מניחין שקליהם לשלחנים ומשם שולחים אותם למקדש ביד שלוחם לשם כל המדינה, ואם נמלכו שנים להביא בין שניהם שקל שלם התקינו שיהו חייבין ליתן אותה חצי מעה להקדש כדרך שהיו נותנין אותה לשלחני אלו החליפו אצלו, ואמר עכשו שלויים וישראלים וגרים ועבדים משוחררים שהם המחוייבים במצוה ושממשכנין אותם עליהם הם הם שחייבים בקלבון אם נתחברו שנים להביא שקל שלם בין שניהם אבל הכהנים אעפ"י שחייבין בכך הואיל ואין ממשכנין אותם אין חייבין בקלבון, וכן נשים ועבדים וקטנים הואיל ואינן חייבין במצוה זו אעפ"י שאם נתנו מקבלין מהם כל שנותנין שקל בין שנים מהם אין מזקיקין ואותם לקלבון, וכן אם שקל אחד מן המחוייבים במצוה ובקלבון על יד עצמו ועל יד אחר מן הפטורין מן המצוה או מן הקלבון כגון ששקל אחד על יד עצמו ועל יד אשתו או על ידי בנו קטן או על ידי עבדו או על ידי כהן פטור מן הקלבון, אבל אם שקל על יד עצמו ועל יד חברו המחוייב גם כן נותן קלבון אחד כמו שבארנו, ור' מאיר אומר שני קלבונות פי' שנדון כאלו כל אחד מהם הוזקק להחליף שקל בשני חצאין שהיה צריך כל אחד ליתן מעה לשלחני ואין הלכה כדבריו אלא כתנא קמא שהרי מכל מקום כל שהאחד בא ומחליף יכול לעכב החצי שקל לעצמו וליתן חצי שקל האחר לחברו ולא יצטרכו אלא לקלבון אחד.
נתן סלע ליטול שקל חייב שני קלבונות פי' עכשו הוא מזכיר שקל בלשון תלמוד שקורין שקל לחצי סלע שהשקל האמור בתורה בכל מקום הוא סלע וכתרגומו של אונקלס והוא שוה ארבעה דינרים ומחצית השקל הנזכר בתורה הוא חצי סלע שהוא שוה שני דינרין אבל התלמוד קורא לחצי סלע שקל ועל סמך לשון זה הוא אומר עכשו שאם נתן הוא לגזבר סלע שהוא שקל שלם ושיחזיר לו הגזבר שקל תלמודי שהוא חצי שקל שבתורה מאותם חצאי השקלים שגבה מן האחרים חייב ליתן שני קלבונות, ופרשו בגמרא אחד שקל שהוא נוטל ואחד לדבר תורה. כלומר אחד לאותו שהוא מחליף שהרי הוא מחליף עכשו סלע בשקל ואחד מצד עצמו או אותו שהוא שוקל על ידו, שכל שמביא סלע תורת חליפין עליו וחייב בקלבון, ואלו היה הסלע כלו לשקלים בשביל שנים לא היה חייב אלא קלבון אחד כמו שביארנו לדעת חכמים אבל עכשו שהסלע כלו לשקלים אלא שהגזבר מחזיר חצי שקל נמצאו שני מיני חליפין.
הנותן שקל על ידי עני כלומר שקל שלם על ידי עצמו ועל ידי עני או שכנו או בן עירו שאינו בכאן פטור מן הקלבון פי' אחר שהוא נותנו במתנה בשביל אותו עני או שכן מאחר שמדת חסידות הוא עושה להרבות בשקלים אבל אם אינו מכוין ליתנם אלא לתורת הלואה שיחזיר לו העני כשתמצא ידו או שכנו לכשיבא חייב בקלבון, האחים והשותפים וכ"ו עכשו בא ללמד שכל שאותן השנים שנתחברו להביא שקל בין שניהם הם כעין אדם אחד הדי הם פטורים מן הקלבון, ומה שאמר שכל שחייבים במעשר בהמה פטורין מן הקלבון וכשפטורין ממעשר בהמה חייבין בקלבון הוא ממה שכבר ידעת שמצוה להפריש כל אדם אחד מעשרה בבהמותיו בבקר וצאן בלבד מכל הולדות הנולדים ברשותו אבל אם לא נולדו ברשותו אלא שלקחם או נתנו לו במתנה או ירשם מאביו או אי זה מוריש אינו חייב במעשר בהמה, מעתה נשתתפו שנים בבהמות כגון שהביא כל אחד מהם מאה טלאים ונשתתפו בהם הרי כל אחד מהם כלוקח מחבירו ופטורין מן המעשר וכן האחים שירשו טלאים מאביהם פטורין גם כן אבל מה שיולד להם אחר השתוף או הירושה חייב במעשר והוא הדין והענין אם נשתתפו במעות וקנו מהם בהמות אן האחים שירשו מעות וקנו מהם בהמות שאותם הבהמות פטורות מן המעשר אבל אותם שיולדו לאחר מכן חייבות, חלקו האחים או השותפים אחר שנולדו הבהמות ברשותם קודם שעשרו וחזרו ונשתתפו אפילו חלקו גדיים כנגד גדיים ומנין מכוון כנגד מנין מכוון שאין כאן שומא ואין כאן דרך מקח אעפ"י כן כל חלוקה מקח היא ופטורין מן המעשר עד שיולדו להם אחר שתוף שני, היו שותפים בדבר אחר עם שתוף הבהמות כגון כספים וחלקו כספים ולא בהמות או בהמות ולא כספים הדבר תלוי בחלוק הבהמות ולא בחלוק הכספים והוא שאם חלקו הכספים ולא חלקו אותם הבהמות שנולדו ברשותם חייבין ואם חלקו הבהמות ולא חלקו הכספים פטורין, ולענין שקלים האחים שעדין לא חלקו מה שהניח להם אביהם פטורין מן הקלבון וכן השותפים שהביאו ממעות השתוף שקל לשם שניהם פטורין ויתבאר בגמרא דוקא שנשתנו המעות כגון שאחר שהטילו לכיס נשאו ונתנו בהם ולקחו מהם סחורה אבל אם המעות שהטילו לכיס הם עדין בעין ולא נשתנו חייבים בקלבון, נשאו ונתנו וחלקו וחזרו ונשתתפו באותם המעות הרי שתוף זה כשתוף מתחלתו וחייבין בקלבון עד שישתנו המעות אחר שתוף שני, היו שותפין בדבר אחר עם הכספים כגון בהמות וחלקו כספים ולא בהמות או בהמות ולא כספים הכל תלוי לענין זה בחלוק הכספים ולא בחלוק הבהמות כלל והוא שאם חלקו כספים וחזרו ונשתתפו אעפ"י שלא חלקו הבהמות חייבים בקלבון, ואם חלקו הבהמות ולא הכספים פטורין מן הקלבון, ומכל מקום פירשו דוקא שלא היתה הבהמה רוב הנכסים שאלו כן הן הן עקר נכסים והרי הוא כאלו חלקו נכסים וכן פסקוה גדולי המפרשים (השגות הראב"ד בהלכות שקלים פ"ג ה"ד) אלא שגדולי המחברים (רמב"ם שם) לא הביאוה, נמצאת למד שאם חלקו האחים או השותפים אחר שנולדו הטלאים ברשותם ואחר שנשאו ונתנו במעות וחזרו ונשתתפו בבהמות ובמעות פטורין ממעשר בהמה וחייבין בקלבון, לא חלקו כלל אחר שנולדו הטלאים ברשותם ואחר שנשאו ונתנו במעות חייבין במעשר בהמה ופטורין מן הקלבון חלקו בכספים אחר שנשאו ונתנו וחזרו ונשתתפו ולא חלקו בבהמה אחר שנולדו הטלאים ברשותם [חייבים בשניהם חלקו בבהמה] וחזרו בהם ולא חלקו בכספים אחר שנשאו ונתנו בהם פטורין משניהם, ונמצא הענין חלוק לארבעה פנים, ועל השנים הראשונים אמרו כאן האחים והשותפין כשחייבין בקלבון פטורין ממעשר בהמה וכשחייבין במעשר בהמה פטורין מן הקלבון, וכבר ביארנוה באחרון של יום טוב (ביצה ל"ט ב'), ומכל מקום יש מפרשים (רש"י בכורות נ"ו ב' ד"ה האחין וביצה ל"ט ב' ד"ה אבל) ששמועה זו לא נאמרה אלא באחים אבל שותפים חייבין לעולם והם גורסין האחים השותפין כלומר האחים שלא חלקו, ואף גדולי המפרשים (השגות הראב"ד בהלכות שקלים פ"ג ה"ד) כתבוה כן, ואין הדברים נראין.
ובא עכשו לפרש שיעור הקלבון כמה הוא ואמר שלדעת ר' מאיר הוא מעה כסף שהוא אחד מששה בדינר שהוא אחד מי"ב בחצי שקל ולדעת חכמים הוא מעה קטנה שאינה שוה אלא חציה של מעה סתם והוא אחד מי"ב בדינר שהוא אחד מכ"ד בחצי השקל והלכה כחכמים, ובגמרא שאלו אותם הקלבונות הבאים ליד גזבר להיכן הן הולכין, ונחלקו בה שלדעת ר' מאיר דינם כדין השקלים, ולדעת ר' אלעזר לנדבה לקיץ המזבח, ולדעת ר' שמעון בן שזורי עושין מהם רקועי פחים צפוי למזבח ולבית קדשי הקדשים, ולדעת ר' אליעזר לשולחני היו נותנים אותם שלא להפסיד להם הריוח אחר שהם היו מכינים עצמם לכך לכבוד המקדש ויש אומרים להוצאת הרבים כלומר כשהיו צריכים במקדש לשלח שלוחיהם בשאר מקומות או שמא לתקון הדרכים, וודאי אין הלכה כשנים האחרונים ר"ל לשולחנים ולהוצאת הרכים שאין מורידין בקדושתם, אבל מן השלשה הראשונים אין בידינו להכריע הלכה כמי אלא שיראה לפסוק כדעת האומר לנדבה שרוב הספקות הולכין לה. זהו ביאור המשנה, וכלה על הדרך שכתבנו הלכה פסוקה היא ולא נתחדש עליה בגמרא דבר שלא ביארנוהו.
<b>ונשלם הפרק תהלה לא-ל</b>
<h2>פרק שני</h2>
<b>בעזרת הצור</b>
מצרפין שקלים לדרכונות וכ"ו זה הפרק אמנם ענינו בהשלמת ענין החלק הראשון, ויחלקו עניניו לארבעה חלקים, הראשון לבאר שרשאין היו בני המדינות לצרף חצאי השקלים במטבע של זהב מפני טורח הדרך, השני לבאר אם נגנבו או אבדו האיך דנין בהן וכן אם נמצאו אחר שחזרו והפרישו, השלישי לבאר על אי זה מועלין בשקלים, הרביעי לבאר בשוקל יותר מן השיעור מה הן עושים במותרן, וכן במותר השקלים ויתגלגל על ידי זה בהרבה דברים האיך דנין במותריהן, זהו שרש הפרק דרך כלל אלא שיבאו בו שאר דברים שלא מן הכונה על ידי גלגול כענין סוגיית התלמוד על הדרך שיתבאר.
<h3>הלכה א</h3>
<b>והמשנה הראשונה</b> ממנו אמנם תבאר ענין החלק הראשון, והוא שאמר מצרפין שקלים לדרכונות מפני משאוי הדרך פי' דרכון הוא מטבע של זהב שוה שני סלעים, ואמר שכשגבו בכל מדינה ומדינה שקליהם ורצו לשלחם ביד שלוחים למקדש רשאין היו לצרפן בדרכונות מפני משאוי הדרך, ואמר אחר כן כשם שהיו שופרות במקדש כך היו במדינה ופי' שופר הוא תיבה בצורת שופר ר"ל רחבה בשוליה ופיה צר מלמעלה כדי שלא יהא נוח לאדם ליטול ממנה והיו מהם שלש עשרה במקדש כמו שיתבאר במסכתא זו (פ"ו מ"א), ואמר עכשו כשם שהיו שופרות במקדש והם אותם שלש עשרה שהזכרנו כך היו במדינה ר"ל בכל עיר ועיר, והשלחנים כונסין את השקלים לתוכם או הדרכונות אם צירפום לדרכונות, ושתים היו להם אחת שכונסין בה שקלי שנה זו ואחת שכונסין בה שקלי שנה שעברה ממי שלא נתנם, ובגמרא שאלו ויעשו אותם מרגלית ותירץ שמא תוזל המרגלית ונמצא הקדש מפסיד, כלומר ומתוך כך לא היו רוצים לצרף אלא במטבע שאין הזלתו מצויה, וכמו כלם נפדין בכסף ובשוה כסף, כלומר כל ההקדשות נפדין בכסף ובשוה כסף ולא בקרקעות ועבדים ושטרות ולא אף בכלים אלא בשוויים ובתורת שוה כסף, אבל אם היו נערכין יותר מדאי מצד יופי מלאכתן ונוי צורתן אין פודין באותו ערך שמא יוזלו ונמצא הקדש מפסיד.
זהו ביאור המשנה וכלה על הצד שביארנו הלכה היא, ולא נתחדש עליה בגמרא דבר שלא ביארנוה.
<b>המשנה השניה</b> והכונה לבאר בה ענין החלק השני, והוא שאמר בני העיר ששלחו את שקליהם וכ"ו. פי' יתבאר בגמרא שהמפריש שקלו ואבד חייב באחריותו עד שיבא לידי גזבר ובא עכשו לבאר שלא על כל הצדדין נאמר כן אלא בצדדים ידועים ועל זו הוא אומר בני העיר ששלחו את שקליהן ביד שליח וכ"ו פירשוה בגמרא בשהשליח שומר שכר ונגנבו או אבדו שהוזכר בו פירושו נגנבו בליסטים מזויין, ואבדו שטבעה ספינתו בים וכיוצא באלו שהם אונסים ושומר שכר פטור מתשלומיהן ולפיכך אמרו שנשבעין שבועת השומרים שנאנסו ופטורין, ואעפ"י שאין נשבעין על ההקדשות, תקנת חכמים היא שלא יזלזלו בהקדשות כמו שביארנו ברביעי של מציעא (נ"ח א'), אלא שבא עכשו לבאר בני העיר על אי זה צד חייבין בתשלומיהן. ואמר שאם נתרמה תרומה נשבעין לגזברים, וענין נתרמה תרומה הוא שהשקלים כשהיו באים במקדש כונסין אותן בלשכה ידועה מיוחדת לכך והיו ממלאים מהם בערב הפסח שלש קופות ומוציאים אותם לצורך הקרבנות וזו הוא התרמה זו וכן בפרס העצרת ובפרס החג כמו שיתבאר במסכתא זו (פ"ג מ"א וב'), וכשהיו תורמין היו מתכוונים לתרום על
האבוד ר"ל שכבר הפריש שקלו ואבד ולא נודע לו שאבד שיהא חלקו עם אלו הנתרמים ויתכפר בהם עם שאר כל ישראל וכן על הגבוי שהוא עדין ביד השליח ועל העתיד לגבות ר"ל שנתאחרו הבעלים ולא שלחו שקליהם כדי שיתכפרו הכל חוץ מן המזידים, ויש מפרשים על האבוד שהגיע ללשכה ואבד קודם התרמה. ועל הגבוי שלא הגיעה ללשכה עדין, ואמר עכשו שאם נתרמה התרומה קודם שאבד הממון נשבעים השלוחים לגזברים, שמאחר שתרמו אף על מה שלא הגיע לידם נעשה הכל ברשותם ונפטרו בני העיר מלשלם ונשבעים השלוחים לגזברים שנאנסו והם פטורין ואף בני העיר פטורין מלשלם שהרי לא פשעו אחר שביד שומר שכר מסרום. אבל אם אבד הממון קודם שנתרמה התרומה עדין הם ברשות בעלים והשליח נשבע לבני העיר במעמד הגזבר ופטור והם חוזרים ושוקלים שקלים אחרים תחתיהם, ואם נמצאו אחר ששקלו ובאו ליד גזבר או שהחזירום הגנבים אלו ואלו שקלים ואין עולין לשנה הבאה, אלא דין אלו הנמצאים יתבאר בגמרא שהם כשקלי שנה שעברה ואותם שבאו ליד גזבר בתחלה הם של שנה זו, ומכל מקום לא ביאר במשנה זו אם מסרום לשומר חנם האיך דנין בהם, ולפי מה שיתבאר בגמרא בזו בני העיר חייבים על כל פנים ואפילו נתרמה תרומה נשבע לשליח לבני העיר במעמד הגזבר והם חוזרים ושוקלים, וכבר ביארנוה והארכנו בה יותר ברביעי של יומא (יומא פרק ו' ס"ה א' בבא מציעא פרק ד' נ"ה א').
זהו ביאור המשנה וכלה על הצד שביארנו הלכה היא, ולא נתחדש עליה בגמרא דבר שלא ביארנוה.
<h3>הלכה ב</h3>
<b>המשנה השלישית</b> והכונה לבאר בה ענין החלק השלישי, והוא שאמר הנותן שקלו לחבירו לשקול על ידו ושקלו על ידי עצמו, כלומר שנתן לחבירו חצי שקלו להוליכו לשלחני בשבילו או שנתן לו כסף לשקול לו חצי שקל ולעכבו בשביל זה המשלח ואותו שליח נתירא שלא ימשכנוהו על של עצמו ושקל אותו הכסף לעצמו ונתן החצי שקל לשלחניבשביל עצמו, אם כבר נתרמה התרומה על הדרך שביארנו במשנה שניה, שליח זה מעל וחייב בקרבן מעילה שמאחר שתורמין על הגבוי ועל העתיד לגבות כמו שביארנו, כשנתן לו חבירו את הכסף קנאו ההקדש מיד וכשנתנו הוא בשביל עצמו נהנה מן ההקדש, והנאה זו היא ההנאה שלא ימשכנוהו ולא הנאת קיום המצוה שהמצות לאו ליהנות ניתנו כמו שהתבאר (ר"ה כ"ח א'), אבל אם לא נתרמה התרומה לא מעל אלא שחייב להחזיר את החצי שקל למשלח. שקל שקלו מן ההקדש כלומר שהיו בידו מעות הקדש ונתן מהם חצי שקל בשביל עצמו אם נתרמה תרומה וכ״ו כלומר לכשיתרום הגזבר ויתחיל להשתמש בתרומה והוא שיקנה בהמה להקרבה ויקריבנה מיד מעל השוקל שהרי חלקו באותה בהמה ונהנה בשלא משכנוהו ומעל ויצא ידי חובת חצי שקל, נתנו ממעות מעשר שני או של שביעית יאכל כנגדו אם של מעשר שני יאכל כנגדו בירושלם ואם של שביעית יאכל כנגדו בקדושת שביעית.
זהו ביאור המשנה וכלה הלכה היא, ומה שנכנס תחתיה בגמרא כך הוא.
מי שגנב עולת חבירו והקריבה סתם נתכפרו בה בעלים הראשונים ובחטאת דין אחר ביארנוהו בחמישי של גיטין (נ"ה א').
שירי לשכה אין בהם מעילה.
ומה שאמרו כאן שכל שהוא קדש אין קדושה חלה עליו כלל אין הלכה כן אלא כסתם משנתנו שקדושת שקלים חלה על ההקדש בלא פדיון ועל מעשר שני ועל שביעית בלא שום חלול, וכן המקדיש קדשי מזבח לבדק הבית אעפ"י שעבר הקדש חל עליהם ותערך הבהמה ותפדה ויפלו דמיה לבדק הבית והבהמה קריבה כהלכתה אבל אם הקדיש קדשי בדק הבית למזבח לא עשה כלום.
<h3>הלכה ג</h3>
<b>המשנה הרביעית</b> והכונה לבאר בה ענין החלק הרביעי. והוא שאמר המכנס מעות פי' ויש בהם כדי להחליף יותר משיעור חצי שקל ואף הוא יודע בכך ואעפ"י כן הוא אומר הרי אלו לשקלי בית שמאי אומרים מותרם נדבה ר"ל לקיץ המזבח ובית הלל [אומרים] מותרם חולין והלכה כבית הלל ויתבאר בגמרא שאף בית שמאי לא נחלקו אלא כשהוא מכנסם פרוטרוט כלומר פרוטה פרוטה ר"ל כלומר שהיה מלקטם ומכנסם מעט מעט ובתחלת כנוסו הוא אומר הרי אלו לשקלי ולקט יותר מכשיעור אבל אם לקטם בבת אחת אף בית שמאי מודים שפורע מהן חצי שקלו והמותר חולין בידו, ואמר אחר כך שאם אמר גם כן הרי אלו שאביא מהם שקלי בין לוקחן בבת אחת בין שלקטם אחד אחד מותרם חולין שכל מותר השקלים חולין, עשה בדרך זה בקרבן חטאת ר"ל שלקח מעות או לקטן אחד אחד ואמר אלו לחטאתי ולקח מהם בהמה לחטאתו והותירו מותרם נדבה ואפילו לבית הלל, הא שאביא מהן חטאתי המותר חולין, והוא הדין לשאר קרבנות.
אמר ר' שמעון מה בין שקלים לחטאת כלומר שיהיו בית הלל אומרים בשקלים אף במכניס פרוטרוט שמותרן חולין ובחטאת מודים שהמותר נדבה ובמכניס פרוטרוט, שהשקלים יש להם קצבה והוא ליתן כל אדם מחצית השקל העשיר לא ירבה והדל לא ימעיט ולפיכך המותר חולין אבל החטאת אין לה קצבה אלא יש קונין אותה בדינר ויש קונין אותה במנה ומתוך כך כל שכינס לשמו חלה עליו קדושה וקונה מהם חטאת כפי מה שימצא והמותר נדבה, ור' יהודה חולק לסתור טעם זה לומר שאף השקלים אין להם קצבה כלומר לא הביאום כל הימים על שער אחד שכך היה הענין שלא לפחות בשום מקום ובשום זמן מחצי שקל הכתוב בתורה ובאותו הזמן היה המטבע היוצא שקל וקבעה תורה למחצית המטבע היוצא באותה שעה שהוא חצי שקל ולעולם לא פחתו משיעור זה אף בזמן שהיה המטבע יוצא פחות אבל כל זמן שנתרבה המטבע והיה המטבע יוצא יותר משקל היתה חובת סופרים להביא חצי המטבע היוצא וזהו שאמר שכשעלו מן הגולה ר"ל מגלות בבל היו שוקלין דרכונות ר"ל שהיה המטבע היוצא דרכון והוא שוה שני סלעים ונמצא מביא למחצית השקל סלע שהוא חצי המטבע היוצא, ואחר כך נתגרע המטבע וחזרו לשקול סלעים כלומר שהיה המטבע היוצא סלע ומביאין לשקליהם חצי סלע כשיעור התורה, חזרו לשקול טבעין כלומר שהיה המטבע היוצא טבע שהוא חצי סלע והיו מביאין כלו לשקליהם שהרי אי אפשר לפחות משיעור התורה ובקשו לשקול דינרים כלומר שהיו מחזרין להיות המטבע היוצא דינר שהוא רביעית סלע ושיביאו לשקליהם שנים מהם אלא שלא הסכימו בזו לדעת אחת, והיה דעת ר' יהודה שמאחר שכן שקלים וחטאת בחדא מחתא נינהו ואף בחטאת המותר חולין בכל ענין, ור' שמעון משיבו שמכל מקום יד הכל שוה בשיעור אחד לפי הזמן ואין נותנין בזמן אחד זה בשיעור אחד וזה בשיעור אחד אבל חטאת ושאר קרבנות אף בזמן אחד אין יד הכל שוה בו ולפיכך באלו לחטאתי ובפרוטרוט המותר נדבה וכן הלכה שהרי טעמו של ר' שמעון טעמא דמסתבר הוא, ואעפ"י שר' שמעון ור' יהודה הלכה כר' יהודה, הרי לא נחליף בענין אלא בטעם, ואין לדחות מה שהושוו בו בית שמאי ובית הלל, ואף גדולי המחברים נראה שמסכימים לכך בפירושי המשנה, אלא שבשאר חבוריהם פסקו אף בחטאת שבכל ענין המותר חולין.
ונתגלגל אחר כן לבאר דין שאר המותרות וכדי לצרף את כלם ביחד כלל מותר השקלים עמהן והוא שאמר מותר השקלים חולין על הדרך שביארנו, מותר עשירית האיפה נדבה פי' עשירית האיפה הבאה בדלי דלות במנחת חוטא כגון שבועת בטוי וחברותיה אם הפריש מעות למקחה אותו מותר הולך לנדבה ר"ל נדבת עולה לקיץ המזבח, ויש מפרשים למנחת נדבה ומפני שמותר המנחה למנחה, ואינו כן שלא נאמר כן אלא במנחת נדבה כמו שנבאר בסמוך אבל זו מנחת חוטא היא, הא מותר עשירית האיפה של כהן גדול במנחת חבתין שבכל יום ירקב כמו שיתבאר במקומו (מנחות ק"ח ב'), וגירסת הספרים מותר עשירית האיפה ואין הלכה כן, מותר קנים כגון קני זבים וזבות וקני יולדות וכן חטאות ואשמות שהפריש מעות לקנייתם והותירו כלן מותרן נדבה לקיץ המזבח, שכל שבא משום חטא ואשמה מותרו נדבה אבל מותר עולה לעולת נדבה ומותר מנחת נדבה למנחת נדבה ומותר שלמי נדבה לשלמים, ומותר פסח לשלמים כלומר שאם הפריש מעות לפסחו והותירו מותרו שלמים, ומכל מקום מה שביארנו בחטאת שמותרו נדבה דוקא בחטאת קבועה אבל עולה ויורד אם הפריש מעות לחטאת בהמה והותירו יתבאר במקומו שהוא ממתין שיבא עני שדינו בקן ומביא קן ומחלל את המותר עליו ומותר בהנאה וכן עני שהפריש קן לחטאת עולה ויורד שבו והותיר ממתין שיבא עני שבעניים שדינו בעשירית האיפה ומחלל אותו מותר עליו ונהנה בו, מותר נזירים לנזירים ר"ל שאם הפריש מעות לצרך קרבנות נזירים אחרים שהרי רשאי הוא בכך כמו שביארנו במקומו (עיין נזיר י"ב ב'), והקריבן והותירו יביא במותרן קרבנות נזירים אחרים אבל מותר נזיר ר"ל שהפריש מעות לצורך קרבנותיו והותיר מותרו נדבה לקיץ המזבח ודוקא במעות סתומים כגון שאמר לקרבנותי אבל במפורשים כגון שאמר לחטאתי ולעולתי ושלמי או שאמר לחובתי מותר מעות העולה עולה ומותר החטאת ילכו לים המלח ומותר מעות השלמים שלמים ואין טעונין לחם ונאכלין ליום אחד.
מותר שבויים כלומר שגבו סתם לפדות בהם שבויים ופדו מהם והותירו, לשבויים כלומר שמניחין אותו לפדות בהם שבויים אחרים לכשיזדמן, מותר שבוי לאותו שבוי כלומר שאם גבו בפרט לשבוי זה אם הותירו נותנין לו, וכן מותר עניים ר"ל שגבו סתם להאכיל את העניים והאכילו והותירו מניחין אותם לעניים אחרים לכשיזדמן, אבל מותר עני לאותו שגבו לו בפרט להשלים מחסורו והותירו על מה שצריך לו נותנין לו כל אותו המותר.
מותר המתים למתים כלומר שאם גובין סתם לצרכי קבורת מתי מצוה ותכריכיהן וקברו מהם והותירו מניחין אותם למתים אחרים לכשיזדמן, אבל אם גבו למת זה בפרט והותירו המותר ליורשיו, ולר' מאיר מותר המת יהא מונח עד שיבא אליהו כלומר שהוא ספק איסור הנאה, ולר' נתן בונין לו נפש ר"ל בנין שעושין על הקבר כעין מצבה להכר ולציין, ואין הלכה לא כר' נתן ולא כר' מאיר אלא כסתם משנה ויראה מן הסוגיא שכל שגבו בחזקת מי שאין לו ונמצא שיש לו שאין אותה בינו כלום, ויש מפרשים בכל אלו שהוזכרו שענינם בסתם ר"ל שלא הסכימו הגבאים במעמד טובי העיר לשנותם אבל כל שראו צורך לשנותם רשאין בני העיר או הגבאים במעמדם לשנותם למה שירצו אף לשאר צרכי צבור אעפ"י שלא התנו כן בשעת הגוביינא, ואם היו במדינה ברורים או ממונים או חכם הכל גובין על דעתם או על דעת אותו חכם אף הם או אותו חכם יכול לשנות כמו שירצה, וזהו שאמרו בסוגייא זו אין ממחין ביד פרנסים בכך, וזהו שאמרו בראשון של בתרא (ח' ב') רשאין בני העיר לעשות קפה תמחוי ותמחוי קפה, וזו היא שטת גדולי המחברים (רמב"ם הלכות מתנות עניים פ"ט ה"ז), ומכל מקום יש מפרשום שלא נאמר שם אלא מקפה לתמחוי ומתמחוי לקפה שהכל צרך עניים אלא שמשנין מענין לענין וכן משניהם לשאר צרכי עניים כגון לכסות ומדור אעפ"י שאינן ממין קפה ותמחוי, ואף מה שאמרו כאן אין ממחין ביד פרנסים בכך הוא בכיוצא בזה שכך נאמרה אין פודין שבוי בשבוי ואין גובין טלית בטלית ואין ממחין ביד פרנסים בכך כלומר כל שמשבוי לשבוי הא מעניים לשאר צרכי צבור לא וכן עקר, וכבר הארכנו בה במגלה פרק בני העיר (כ"ז א') ובראשון של בתרא (ח' ב').
זהו ביאור המשנה וכלה על הדרך שביארנו הלכה היא, ודברים שנכנסו תחתיה בגמרא אלו הן.
מי שהיה סבור שהוא חייב בהבאת חצי שקל והפריש שקלו על סמך אותה מחשבה ואחר כך נמצא שאינו חייב אינו קדוש כלל, היה סבור שהוא חייב שנים והפריש שנים ואחר כך נמצא שאינו חייב אלא אחד שנמצאת קדושה חלה מיהא על האחד אם בבת אחת הפרישם האחד בקדושת שקל והשני מותר השקלים שהוא חולין ואם בזה אחר זה האחרון אינו קדוש כלל ואם הפריש שקלו ומת יתבאר למטה (הלכה ד') שיפול לנדבה, היה סבור שהוא חייב חטאת והפריש חטאת או דמי חטאת ונמצא שאינו חייב אינו קדוש כלל, הפריש שתים או דמי שתים ונמצא שאינו חייב אלא אחת מקריב אחת והשאר לנדבה.
מי שלא הביא שקלו בזמנו ר"ל באדר יביאנו בעצרת לא הביאו בעצרת יביאנו בחג לא הביאו כל השנה יביאנו אף בשנה אחרת שחייב הוא באחריותו לעולם, ומכל מקום בשאר צרכי צבור אין מטריחין על הצבור בגוביינא יתר משלשה פעמים בשנה בפרקי המועדות.
וסדר תרומת הלשכה בשלש הפרשות בשלש קופות ובשלש סאין יתבאר בפרק שאחר זה.
<h3>הלכה ד</h3>
אעפ"י שבהפריש שקלו ומת ביארנו שיפול לנדבה הפריש עשירית האיפה ומת תלך לים המלח או תרקב ויש פוסקין שאף זו תפול לנדבה.
פסח בשאר ימות השנה כגון שאבד והפריש אחר תחתיו ואחר כך נמצא קרב שלמים ואפילו הקריבו לשם עולה כשר כאלו הקריבו לשם שלמים ודינו כשלמים שאין משנין דבר שהוא לאכילה בדבר שאינו לאכילה, ודין שחטו לשמו ושלא לשמו ועל מנת לזרוק דמו חוץ לזמנו או חוץ למקומו או שחטו לשמו וזרק דמו שלא לשמו כבר בארנו הכל במסכת פסח שני (פסחים ס' א').
הקרבנות אינן באים אלא מחמשה מינים שלשה מיני בהמה ושני מיני עוף, שלשה מיני בהמה הם בקר וצאן ועז, ושני מיני עוף הם תורים ובני יונה, וכל הקרבנות שבעה מינים עולה חטאת שלמים אשם פסח בכור מעשר, עולת בהמה באה משלשת המינין אבל אינה באה אלא מן הזכרים בין גדולים בין קטנים אבל לא מן הנקבות, ועולת העוף באה משני המינין ואין בהן חלוק בין זכר לנקבה, חטאת בהמה באה מכל המינין בין זכרים בין נקבות בין גדולים כין קטנים, אשם אינו בא אלא מן הכבשים יש מן הגדולים ויש מן הקטנים, שלמים באים מכל מיני הבהמות זכרים ונקבות גדולים וקטנים אבל לא מן העוף, ושיעור הקטנות בבהמה מבן שמנה עד שנה תמימה ובצאן עד שתי שנים.
זה שביארנו במותר הנזיר שהוא נדבה לא סוף דבר כשהקריב חטאתו באחרונה אלא אפילו הקריב שלמים באחרונה אין מותרו שלמים אלא נדבה.
המפריש מעות לנזירותו ומת אם סתומים הרי הן לנדבה, ואם מפורשין דמי עולה [עולה] ודמי חטאת ילכו לים המלח דמי שלמים שלמים ואין טעונין לחם ונאכלין ליום אחד כמו שביארנו במקומו (נזיר כ"ד ב'), הפריש מעות סתומים לנזירותו אסור ליהנות בהם אלא שאם נהנה לא מעל שהרי ראויים הם לשלמים ואין בקדשים קלים מעילה אלא באימורין לאחר זריקת הדם, ואם מת יפלו לנדבה, היו מפורשים דמי חטאת ילכו לים המלח ולא נהנין ולא מועלין דמי עולה יביאו עולה ומועלין בהן, אלו לחטאתי והשאר לנזירותי אם נהנה בכל השאר מעל במקצתו לא מעל שאין בדמי שלמים מעילה, אמר אלו לחטאתי ואלו לעולתי ואלו לשלמי ונתערבו מועלין בכלם ומועלין במקצתן כמו שיתבאר במקומו (שם כ"ו ב'), מותר לחמי נזיר ירקב שהרי להקריבו אי אפשר שאין לך לחם קרב בפני עצמו ולהקריבו עם נזירות אחרת אי אתה יכול שאין לך נזירות באה בלא לחם וכן הדין במותר לחמי תודה אבל מותר דמי הנסכים יפלו לנדבה.
<h3>הלכה ה</h3>
הצדיקים המפורסמים והחכמים המובהקים אין צריך לבנות נפש על קבריהם דבריהם הם הם זכרונם ובמשלי החכמים נאמר לא מת מי שהחיוהו דבריו, וכן דרשו בסוגיא זו אגורה באהלך עולמים (תהלים ס"א ה'), וכי עלה על לבו לחיות לעולם אלא כך אמר דוד רבונו של עולם אזכה שיהיו דברי נאמרים בבתי כנסיות ובבתי מדרשות.
לעולם ראוי לאדם לכבד החכמים ולהסביר להם פנים ולהקדים להם שלום. ואם נמנע מזה מחמת יראה מצד שהוא ילד ראוי לו שוסתיר עצמו מהם דרך ספור אמרו ר' יוחנן הוה מסתמיך על ר' חייא בר אבא והוה ר' אלעזר חמי ליה ומיטמיר מקמוי אמר הדין תרתין עלייא הדין בבלאה עביד לי חדא דלא שאיל בשלומי וחדא דמיטמר מקמוי אמר ליה כן נהיגין גביהון דזעירא לא שאיל בשלמא דרבה דאינון מקיימין בהון ראוני נערים ונחבאו (איוב כ"ט ח').
כבר בארנו בשלישי של ע"ז (מ"ג א') שכל הצורות או הפרצופין שנאסרה עשייתן אם עשאן לו גוי כל שהוא פסל בו אי זה דבר כגון שקיטע ידו או סימא עינו וכל שכן אם פיחס צורתו הותרו, ומכל מקום ע"ז גמורה אם של גוים היא אין בטולו של ישראל בה כלום ואם של ישראל אין לה בטילה עולמית, ומכל מקום לעבור לפניה מותר שאין בהליכה לפניה צד כבוד אלא שמכל מקום צריך שיעשה עצמו כלא רואה כדי שלא יראה כחולק לה כבוד, ועל זו אמרו עבור קמיה וסמי עיניה, והוא כנוי כלומר עשה עצמך כסומא וכמי שאינו מסתכל בה כלל, ואעפ"כ כל שאפשר לו בדרך אחרת נאה לו שיזהר מן הספקות, ועל זו השיבוהו יאות ר' אלעזר עביד דלא עבר קמך, כלומר על שהתרת אף במקום שאפשר באחרת.
נגר והוא יתד שתוחבין אותו אחר שנסגר הדלת בנקב שבאסקופה כדי להעמיד הדלת סגור וביום קושרים אותו בחבל התחוב במסמר אחורי החלת כדי שלא יאבד ובלילה מתירין אותו וסוגרין בו, ולפעמים כשהחבל חזק וארוך תוחבין אותו בלא התר קשרו וכשהוא על דרך זה קרוי ניטל באגדו ומותר לטלטלו ולתחבו ואינו כבונה אבלו אם אינו ניטל באגדו הוא כבונה ואסור אלא אם כן יש בראשו קלוסטרא והוא עובי בראשו שיהא עושהו כמין בוכנא ונמצא עליו תורת כלי ומותר לתחבו בלא קשירה וכבר ביארנוה באחרון של עירובין (ק"א ב').
כל תלמיד שדורש ברבים בפני רבו מובהק כשאומר שמועות וסברות של אותו הרב הואיל ורבו מובהק הוא אינו צריך לאמרן בשמו שאף הכל יודעין שכך הוא, והוא שאמרו כאן כל אשר צוה ה' את משה עבדו כן צוה ה' את יהושע וכן עשה יהושע (יהושע י"א ט"ו), וכי סבור אתה שכל דבור ודבור שאמר יהושע היה אומר כך אמר משה אלא יהושע יושב ודורש והכל יודעין שתורה של משה היא כך אלעזר יושב ודורש והכל יודעין שתורה שלך היא.
לעולם יהא אדם מן העלובים ואינם עולבים וירגיל עצמו להיות נותן גוו לשוט הלשונות ולא יקפיד, דרך הערה אמרו אין לך דור שאין בו ליצנים, מה היו פריצי הדור עושין, היו הולכין אחר חלונותיו של דוד ואומרין לו דרך ליצנות דוד אימתי יבנה בית המקדש, והיה דוד אומר אעפ"י שמתכוונים להכעיסני יבא עלי אם לא הייתי שמח שנאמר (תהילים קכ"ב א') שמחתי באומרים לי בית ה' נלך, והקב"ה משיבו והיה כי ימלאו ימיך ושכבת עם אבותיך (שמואל ב' ז' י"ב), אמר לו הקב"ה לדוד דוד ימים שלמים אני מונה לך ואיני מונה ימים חסירים כלום שלמה בנך בונה בית המקדש אלא כדי להקריב קרבנות, חביב עלי צדקה ומשפט שאתה עושה יותר מכל הקרבנות שנאמר (משלי כ"א ג') עושה צדקה ומשפט נבחר לה' מזבח.
<b>ונשלם הפרק תהלה לא-ל</b>
<h2>פרק שלישי</h2>
<b>בעזרת הצור</b>
בשלשה פרקים וכ״ו, כבר ביארנו בפתיחת המסכתא שהחלק השני שבה הוא לבאר אחר שבאו השקלים במקדש האיך היו תורמין אותם בקפות, וכמה זמנים בשנה וכיצד התורם מוציא עצמו מידי חשד הבריות ומה היו עושין מן התרומה וממותריה וכן ממותר הקטורת וענין מקדיש נכסיו והיו בהם דברים הראויים לקרבנות צבור האיך דנין בהם, וביארנו שזה החלק אמנם יותחל ענינו בפרק זה, ועל זה הצד יחלקו עניני הפרק לשני חלקים, הראשון כמה פעמים בשנה תורמין וכיצד תורמין ועל אי זה הסדר מוציאים אותם לצרכי הקרבנות, השני כיצד התורם מוציא עצמו מידי חשד הבריות, זהו שרש הפרק דרך כלל אלא שיתגלגלו בו דברים שלא מן הכונה כענין סוגית התלמוד על הדרך שקדם וכמו שיתבאר.
<h3>הלכה א</h3>
ואנחנו מבארים שני חלקים ביחד בזאת המשנה והוא שאמר בשלשה פרקים בשנה תורמים את הלשכה וכ"ו פי' כשגבו השקלים בראש חדש אדר היו מכנסין אותם בלשכה אחת שבמקדש מיוחדת לכך, ובסוף אדר שנתקבץ הכל או הרוב היו נכנסין שם וממלאין מהן שלש קפות גדולות כל אחת מתשע סאין והיו נותנים אותם במקום אחד שבלשכה והשאר נשאר בקרקע הלשכה ונקרא שירי לשכה, ואחר כך היה נכנס אחד ותורם מאותם קפות הגדולות שלש קפות קטנות כל אחת בת שלש סאין ומהם היו מוציאין לקרבנות וזו היא הנקראת תרומת הלשכה ועל זה נאמר שבשלשה פרקים היו תורמין והוא מלוי הקפות הקטנות מן הגדולות, בפרס הפסח והוא ט"ו ימים קודם הרגל ובפרס העצרת ובפרס החג , ונמצא שלא היה נשאר בגדולות כלום אבל מה שנשאר בקטנות מתרומת הפסח בעצרת ומתרומת העצרת בחג ומתרומת החג בניסן היא הנקראת מותר התרומה או מותר תרומת הלשכה, ואם לא היו שקלים שבקפות מספיקין חוזרין ותורמין משירי הלשכה.
ואחר שביאר שבשלשה פרקים בשנה היו תורמין נתגלגל הדבר לבאר שהן הן אותן הזמנים שהם גרנות למעשר בהמה והוא שתקנו חכמים שלשה זמנים בשנה שכשיגיע כל אחד מהם אסור לו למכור או לשחוט עד שיעשר דברי ר' עקיבא וכן הלכה, ופרשו הטעם בגמרא כדי שתהא הבהמה מצויה לעולי רגלים ולא יבואו לידי בל תאחר ובן עזאי חלק לומר שזמנים אלו בכ"ט באדר ובאחד בסיון ובכ"ט באלול, ובדין היה להיות זמן שלישי באחד בתשרי אלא שאין מעשרין ביום טוב כמו שביארנו במקומו (ביצה ל"ו ב'), ומכל מקום הלכה כר' עקיבא.
וחזר אחר כן לענין השקלים לבאר שאותה תרומה היתה בשלש קפות של שלש שלש סאין על הדרך שביארנו, וכתוב עליהם אב"ג שהנתרמת ראשונה מוציאין ממנה תחלה עד שתכלה ואחר כך מן השניה ואחר כך מן השלישית, ור' ישמעאל חולק לומר שאותם האותיות היו כתובות בלשון יוני אלפא ביטא גימא ואין בידינו הכרע, וביאר אחר כן שהתורם היה צריך לשמור עצמו מן החשד והוא שהיה אחד הממונה על כך נכנס לתרום והשומרים עומדים מבחוץ והוא צווח להם אתרום והם עונין לו שלשה פעמים תרום תרום תרום כמו שיתבאר במשנתנו, והוא תורם וממלא השלש קפות הקטנות על הדרך שביארנו, ואינו נכנס בפרגוד והוא בגד שהוא כפול תחתיו בבגד אחר, ולא במנעל ולא בסנדל ולא בקמיע וכיוצא בזה שמא יבא לידי חשד שהחביא ממעות הלשכה לשם ואם יעשיר יאמרו ממון הלשכה העשיר ואם יעני יאמרו בעון הלשכה העני שהאדם צריך לצאת ידי הבריות כמו שהוא צריך לצאת ידי המקום וכדכתיב (במדבר ל"ב כ"ב) והייתם נקיים מה' ומישראל ואומר (משלי ג' ד') ומצא חן ושכל טוב בעיני אלהים ואדם, ויתבאר בגמרא שמדברים היו עמו משעה שנכנס שם עד שיצא שלא יוכל ליתן לתוך פיו, ולא היו יכולין למלא את פיו מים מפני הברכה שהיה צריך לברך על תרומתו, וכן נאמר שהקווץ לא יתרום, ופירושו מי שקווצותיו מרובות כדי שלא יחשדוהו שיתן תוך קווצותיו, וכמו שנאמר במדרש שמות רבה משל לקווץ וגבח, וגדולי המחברים (רמב"ם הלכות שקלים פ"ב ה"י) פירשו בו עני וקצר רוח מרוב עניו מלשון קצתי בחיי (בראשית כ"ז מ"ו), של בית רבן גמליאל היה נכנס ושקלו בין אצבעותיו וזורקו לפני התורם והתורם מתכוין ודוחפו וכ"ו פי' אותו שהיו שולחין מבית רבן גמליאל שקליהם על ידו היה שוהה מלהכניסם עד היום שהיה תורם והיה זורקו מבין אצבעותיו כאדם המכוין בזריקתו ומתכוין שיהא שקלו הולך לתוך הקפה ואף התורם היה מעיין בכך וכשהזורק חוטא בזריקתו והשקל נוטה חוץ לקפה הוא מזמין ידו ודוחפו לתוך הקפה כדי שיהא שקלו מאותם שמסתפקים בהם לצרכי קרבנות צבור ולא ישאר בכלל השירים הנשארים בקרקע הלשכה, ולא שהנשארים בקרקע הלשכה לא יוציאו בעליהם ידי חובתם שאלו שני כריים ותרם מאחד על שם חבירו פטר את חבירו אלא נחת רוח היה להם שלא יהא קרבן קרב תחלה אלא משלהן, ואין התורם תורם עד שישאל לאותם השומרים העומדים בחוץ אתרום והם עונין לו וכ"ו כמו שביארנו.
תרם את הראשונה ר"ל אחת מהקפות הקטנות והיא אותה שכתוב בה א' מאחת מן הגדולות וחפה אותה הגדולה בקטבליות ר"ל במטפחת שהיתה מוכנת שם לכך ואחר כך תורם הקטנה השניה שכתוב בה ב' מן השניה שבגדולות ומחפה אותה גם כן ואחר תורם הקטנה השלישית שכתוב בה ג' מן השלישית שבגדולות ולא היה מחפה אותה אלא משאירה מגולית כדי שיהא לו סימן שיתחיל ממנה בפעם השנית בעצרת ולא יתחיל מן התרום ר"ל מאותה שתרם תחלה בפעם ראשונה, ויתרום הראשונה ממנה והשנית מן הראשונה שתרם ממנה תחלה והשלישית מן האמצעית ומניחה מגולה כדי שיתחיל ממנה בתרומה שלישית בתשרי עד שנמצא בתשרי שנכנסה בראשונה ושניה ושלישית הקטנות מכל אחת הגדולות ותהא כל קפה מן הגדולות נתרמת לשם כל ישראל שכשהיו תורמין תורם את הראשונה לשום ארץ ישראל ר"ל על הגבוי והאבוד והעתיד לגבות שבהם והשניה לשם הכרכים מוקפין חומה והשלישית לשם בבל ומדי ולשם המדינות הרחוקות.
זהו ביאור המשנה וכלה על הצד שביארנו הלכה פסוקה היא ודברים שנכנסו תחתיה בגמרא ממה שלא ביארנוהו במשנה אלו הן.
אסור לאדם שישהא את פירותיו שלא יהו מתוקנים מפני התקלה, וכבר אמרו (פסחים ט' א') חזקה על חבר שפירותיו מתוקנים אפילו בני יומן.
אחד באלול ראש השנה למעשר בהמה ר"ל שאין הנולדים מקודם אלול מצטרפים עם הנולדים אחר אחד באלול להתעשר מזה על זה או להצטרף לעשרה להתחייב במעשר, ויש פוסקין (רמב"ם הלכות בכורות פ"ז ה"ו) באחד בתשרי, וכבר ביארנוהו בראשון של ראש השנה (משנה א').
לעולם יזהר אדם שלא לדבר עם רבו מובהק דרך הדיטות כאדם המדבר עם חברו אלא באימה ובלשון כבוד כמה שאפשר, דרך הערה אמרו שאמר בן עזאי על מחלקתם של ר' ישמעאל ור' עקיבא הואיל ואלו אומרין כך ואלו אומרין כך, ואמרו עליה זאת אומרת בן עזאי תלמיד חבר לר' עקיבא היה שאם תאמר תלמיד גמור אית בר נש אמר מרביה כך הואיל ואלו אומרין כך וכ"ו וכן אמר בענין אחר לר' עקיבא על החלוקים אנו מצטערים אלא שבאת ליתן מחלוקת בין השוים, ואמרו אף על זו זאת אומרת בן עזאי תלמיד חבר לר' עקיבא היה אין תימר רביה אית בר נש אמר לרביה אלא שבאת.
מחוסר זמן אינו ראוי להתעשר עד שיגיע זמנו ומתוך כך מי שלקח טלאים בתוך שבעת ימי לידה הואיל ואין ראויים עכשו להתעשר הרי הוא כלוקח עוברים ונולדו ברשותו שהוא חייב לעשרם ומכל מקום לענין מעשר מונין משעת לידה.
הבכור נאכל בתוך שנתו שנאמר (דברים ט"ו כ') לפני ה' תאכלנו שנה בשנה ומונין לו שנה שלימה מיום ליום אלא שאם הוא תם או בעל מום ולא כלו חדשיו אין מתחילין למנות לו שנה אלא מיום שמיני שנראה לאכילה אבל אם הוא בעל מום וכלו חדשיו מונין לו מיום הלידה.
<h3>הלכה ב</h3>
כבר ביארנו בענין שבת (שבת ע"ו ב' וע"ח א') שכל הדברים צריכים שיעור להתחייב בהוצאתם, והמוציא יין שיעורו כדי מזיגת כוס של ברכה שהוא רביעית ואחר שכן אם הוא יין חי שיעורו ברובע רביעית שהרי כשימזג יעמוד על רביעית ואם הוא מזוג דוקא ברביעית, והמים שיעורן כדי לשוף בו את הקילור, ויש פוסקין (רמב"ם הלכות שבת פי"ח ה"ב) כדי לרחוץ בהם פני המדוכה, וכבר ביארנוהו במקומה בשמיני של שבת (שם).
ארבעה כוסות של ליל הפסח שיעורן ברביעית יין חי וצריך שישתה אותם מזוגים, שתאם חי יצא ידי חירות ולא יצא ידי ארבע כוסות ויין קונדיטון לענין זה יין הוא ויצא, וכן ביין מבושל ויין של שביעית וקריאת ההלל באותה הלילה מצוה ואפילו שמעו בבית הכנסת לא יצא.
ראוי לאדם להראות עצמו שמח על דברי תורה הן על שקידתו בדלתותיה הן כשימצא לפעמים שלמד או הבין דבר מחדש, על הראשונה אמרו ר' יהודה בר' אלעי חמתיה ההיא מטרוניתא אפוי נהירין אמרה ליה חדא מתלת מלין אית בך או שתי חמר או מלוה ברבית או מגדל חזירים אמר לה תיפח רוחיך חדה מכלהו לית בי אלא אולפן שכיח לי דהכין כתיב (קהלת ח' א') חכמת אדם תאיר פניו, ועל השניה אמרו ר' אבהו אזל לטבריא חמון ליה תלמידיו דר' יוחנן אפוי נהירין אמרין ליה לר' יוחנן אשכח ר' אבהו סימן ר"ל מרגליות, אתא לגביה אמר ליה מאי אוריא חדתא שמעת כלומר אי זה דבר תורה נתחדש לך שכך אתה שמח, אמר ליה תוספת עתיקתא קרא עלוי חכמת אדם תאיר פניו.
רביעית של תורה כבר ביארנו שיעורו באחרון של פסחים (ק"ט א'), ושיעור הלוג אתה למד אותו ממנו, ורביעית לח כשהוא קרוש עומד על כזית כמו שביארנו בכמה מקומות (לדוגמא שבת ע"ז א').
דם הנבלה אינו מטמא מתורת נבלה כלל אפילו ברביעית או יותר אלא שהוא כמשקין טמאים שאין מטמאין אדם וכלים מן התורה כלל וכן אינו מצטרף עם בשרה לכזית, אבל דם השרץ מטמא כבשרו ומצטרף לכעדשה, ואינו מכשיר לקבל טומאה אבל שאר הדמים מכשירין שאין לנו כיוצא בו.
ודין מעילת שירי לשכה כבר ביארנוהו במסכתא זו (פרק ב' משנה ב').
<b>ונשלם הפרק תהלה לא-ל</b>
<h2>פרק רביעי</h2>
<b>בעזר הצור</b>
התרומה מה היו עושין בה וכ"ו זה הפרק אמנם יסוד ענינו להשלים ענין החלק השני ויחלקו עניניו לשלשה חלקים, הראשון לבאר מה היו עושין מתרומת הלשכה וממותרה וכן מה היו עושין משירי הלשכה ויתגלגל עם זה מה היו עושין ממותר הנסכים וממותר הקטורת, והשני בענין מקדיש נכסיו ויש בהם דברים הראויים לקרבנות צבור והדומה לזה האיך דנין בהם, השלישי לבאר שהיו פוסקין שער בקצת דברים להשמר מן היוקר. זהו שרש הפרק דרך כלל אלא שיתגלגלו בו קצת דברים שלא מן הכונה כענין סוגית התלמוד על הדרך שקדם.
<h3>הלכה א</h3>
<b>והמשנה הראשונה</b> ממנו אמנם תיוחד לבאר ענין החלק הראשון, והוא שאמר התרומה מה היו עושין בה וכ"ו, צריך שתדע שקפות הקטנות הנתרמות מן הגדולות היא התרומה הנקראת תרומת הלשכה והוא הדין לקופות הגדולות שהרי כל מה שבקופות הגדולות מתרוקן לקטנות כמו שביארנו (לעיל פ"ג), ומה שנשאר בקרקע הלשכה הוא נקרא שירי הלשכה, ומה שנשאר בקטנות בכל פרס ופרס הוא הנקרא מותר התרומה, ומה שנשאר משירי הלשכה אחר שנעשה בו תקון העיר הוא נקרא מותר שירי הלשכה, ואחר שידעת שמות אלו ר"ל תרומת הלשכה, ומותר תרומת הלשכה, ושירי לשכה, ומותר שירי לשכה, עדין אתה צריך לידע מותר הנסכים ומותר הקטורת, ומותר הנסכים הוא שהיה אדם אחד ממונה ליקח במעות הלשכה יינות שמנים וסלתות מבעלי בתים ואם קבל עליו בעל הבית לספק בחשבון ארבע סאין בסלע ונתיקרו ועמדו על שלש בסלע או שקבל עליו משלש בסלע והוזלו ועמדו על ארבע בסלע חייב אותו בעל הבית לספק בשער הזול וזה הממונה מוכר למחוייבי נסכים כשער היוקר ואותו ריוח להקדש ונקרא מותר נסכים, ומותר הקטורת הוא שהיו סמי הקטורת באים מתרומת הלשכה וצריכים לבא באחד בניסן מתרומה חדשה ונשארים שם על כל פנים שני מנים וחצי מאותם שלשה מנים שהיה מוסיף ביום הכפורים שלא היה חופן מהם אלא חצי מנה, ולפעמים היו נשארים שם יותר מצד שהיו מפטמין השס"ה מנים בריוח, וכן שיש אומרין (תוספות שבועות י' ב' ד"ה מותר) שעל כל פנים היו נשארים י"א מנים כנגד י"א ימים ששנת החמה יתירה על שנת הלבנה, וכל אלו הן כלן או אחת מהן מותר הקטורת, ועכשו בא לבאר בכל אחד מאלו מה היו עושים בהם, ואמר שהתרומה עצמה ר"ל תרומת הלשכה לוקחין בה התמידין שבכל יום והמוספין ונסכיהם והעומר ושתי הלחם ולחם הפנים פי' ושכר עושיה, וכל קרבנות צבור, פי' והוא הדין לנסכיהם ולמלח שמולחין בו כל הקרבנות וכן העצים אם לא הביאו מהם המשפחות המתנדבות על כך כמו שהתבאר בתעניות (כ"ח א') והוצרכו לקנות בדמים, ומכל מקום פר העלם דבר של צבור ושעירי ע"ז אינן באים מתרומת הלשכה כשאר קרבנות צבור אלא בתחלה גובים אותם כמו שביארנו בהוריות (ה' א').
שומרי ספיחי שביעית נוטלין שכרם מתרומת הלשכה פי' בשנת השמטה שפירותיה הפקר היו בית דין שוכרים שומרים לשמור קצת ספיחים שצמחו כדי להביא מהם עומר ושתי הלחם שאין כשרים אלא בחדש ומארץ ישראל ואותם השומרים נוטלין שכרן מתרומת הלשכה ונעשה כאלו נקנית אותה התבואה בדמי תרומת הלשכה, ור' יוסי אומר אף הרוצה מתנדב ושומר חנם כלומר שאם התנדב אחד לשמור בחנם שנמצאת אותה תבואה שלו שהדי הן הפקר והוא זכה בהן אם רצה להביאם לשם כל הצבור מותר להקריבם והצבור יוצאים ידי חובתן שמותר לשנות קרבן יחיד לקרבן צבור, ואמרו אף אתה מודה שאין עומר ושתי הלחם באים אלא משל צבור כלומר ואם כן האיך יהא יחיד מתנדב בהקרבתם כלומר שהם סוברים שאין קרבן יחיד משתנה לקרבן צבור, ואין הלכה כר' יוסי אלא כחכמים ומכל מקום לא מטעם הנזכר שכל קרבנות צבור שהביא אותם יחיד משלו לשם כל הצבור כשרים ובלבד כשימסרם לצבור, אלא שבפסחים (צ"ל בבא מציעא קי"ח א') פירשו הטעם שבעומר ושתי הלחם של שנה שביעית אין מקבלין ממנו גזרה משום בעלי זרוע כלומר חוששין שמא יבואו בעלי זרוע ויטלו מהם ולפיכך תקנו חכמים שיטלו שכר מן הלשכה כדי שיהו הכל פורשין משם, פרה אדומה ושעיר המשתלח ולשון של זהורית שהיו קושרין בין קרניו באים מתרומת הלשכה, ועכשו ביארנו כל הבאים מתרומת הלשכה ואעפ"י שלא הוזכרו עוד במשנה זו התבארו בגמרא ובאחרון של כתובות (ק"ו א' ב') ובקצת מקומות שהקטורת ושכר עושיה והלבונה ופרוכת של שערים העשויות לצניעות שהיו תשעה באים ממנה אבל פרוכת של היכל הואיל ולמחיצה היא עשויה ובנין הוא אינו בא אלא מבדק הבית, וכן יתבאר שכל שאין שם מותר נסכים באין כלי השרת מתרומת הלשכה, וכן בגדי כהנה באין מתרומת הלשכה, וכן גוי ששלח עולתו ולא שלח עמה דמי נסכים, וגר שמת והניח זבחים ואין לו דמי נסכים נסכיהם באים מתרומת הלשכה וכהן גדול שמת ולא מנו אחר עדין מקריבים שאר הכהנים מנחת חביתין מתרומת הלשכה, ומבקרי מומין שבירושלם הן לקרבנות הן לבכורות, ותלמידי חכמים המלמדים הלכות שחיטה והלכות קמיצה וקבלה והזאה לכהנים, ונשים המגדלות בניהן לפרה אדומה על הדרך שביארנו בשני של סוכה (כ"א א') וכן דייני גזרות ומגיהי ספרי תורה שבעזרה או שבירושלם כלם נוטלים שכרם מתרומת הלשכה.
ומעתה הוא מתחיל לבאר אותם הבאות משירי הלשכה, ואמר שכבש פרה והוא שהיו עושין כבש והוא כמין סלם בלא שליבות עשוי כעין צורת משלש והיו מוציאין דרך בו הפרה מהר הבית להר המשחה, וכן היו עושין כבש כיוצא בו ומוציאין עליו שעיר המשתלח מן העזרה לחוץ למקדש ושניהם באים משירי לשכה, ואבא שאול חולק בכבש פרה לומר שכהנים עושין אותו משל עצמן ואין הלכה כתנא קמא, וכן אמת המים שבירושלם ר"ל תקונה, וחומת העיר ומגדלותיה וכל צרכי העיר כגון בורות שיחין ומערות וכיוצא באלו כולן באין משירי לשכה אבל מזבת העולה וההיכל והעזרות הואיל וצורך בנין הם באות מבדק הבית, וגדולי המחברים (רמב"ם הלכות שקלים פ"ד ה"ח) פסקו אף באלו משירי לשכה כמו שכתבנו באחרון של כתובות (ק"ו ב').
ובא עכשו לבאר דין מותר שירי לשכה ואמר שלדעת ר' ישמעאל לוקחים בהם יינות שמנים וסלתות לסחורה. למכרן למקריבי הקרבן ומה שמשתכרים בהם היה של הקדש, והשיב ר' עקיבא שאין משתכרין לא בשל הקדש ולא בשל עניים שמא יזדמן עני הצריך לו ואין מצוי להם ליתן לו, והלכה כר' עקיבא אלא שלא פירש מה היו עושין בה, ורבותי סוברים שהם בכלל שירי לשכה וממתינין להם עד שיצטרכו לצרכי העיר ומכל מקום גדולי המחברים (רמב"ם הלכות שקלים פ"ד ה"ט) כתבו שדינם כדין מותר תרומת הלשכה על הדרך שנבאר עכשו, והוא שאמרו מותר התרומה מה היו עושין בה רקועי זהב צפוי לבית קדשי הקדשים ר' ישמעאל אומר מותר פירות וכ"ו פי' מותר פירות הוא אותו שכר שמשתכרין לדעתו במה שהיו לוקחין ביינות שמנים וסלתות שהיו לוקחין משירי הלשכה ולדעתו אותו שכר הולך לקיץ המזבח ר"ל לעולת נדבה, ומותר התרומה לכלי שרת, ור' עקיבא אינו סובר מותר פירות כלל כמו שביארנו ומתוך כך אינו מזכירם אלא שלדעתו מותר התרומה לקיץ המזבח ומותר נסכים לכלי שרת והלכה כר' עקיבא בכלי שרת אבל במותר תרומה הלכה כתנא קמא אלא שגדולי המחברים (רמב"ם הלכות שקלים פ"ד ה"ט) פוסקים אף במותר תרומה כר' עקיבא וממה שאמרו תנאי בית דין הוא על כל המותרות שיקרבו עולת בהמה, ור' חנינא מחליף לומר מותר נסכים לקיץ המזבח ומותר התרומה לכלי שרת ואין הלכה כן, וזה וזה לא היו מודים בפירות כלומר שיהו שם פירות כמו שביארנו שאין משתכרין בשל הקדש. ובא אחר כן לבאר דין מותר הקטורת ואמר שמותר הקטורת כשיגיע ניסן מפרישין ממנה ר"ל מתרומת הלשכה שכר האומנין וחזרו חולין בידיהם ומחללין אותו מותר על שכר האומנין וחוזרין מעות השכר לקיץ המזבח והאומנין נוטלין מותר הקטורת בשכרן ואחר כך חוזרין ולוקחין מהם את הקטורת מתרומה חדשה אלא שביאר אחר כן שאם לא באה החדשה בזמנה לוקחין אותו מן הישנה, ובראשון של שבועות (י' ב') פרשנוה בדרך אחרת.
זהו ביאור המשנה ופסק שלה על הדרך שכתבנו ודברים שנכנסו תחתיה בגמרא אלו הן.
זמן עצי הכהנים והעם כבר ביארנו ענינו באחרון של תעניות (במשנה שלישית) שבשעה שעלו ישראל מן הגולה ולא מצאו עצים בלשכת דיר העצים עמדו קצת משפחות והתנדבו משל עצמן ומסרום לצבור וקרבו מהם קרבן צבור והתנו עמהם במעמד נביאים שביניהם שאפילו לשכה מלאה עצים יהו הם מביאים ומוסרים לצבור והיה להם יום טוב ליאסר בהספד ותענית ואותם הימים נוהגין בין בשעת קרבן בין שלא בשעת קרבן ואם אירע בו אחד מימי התעניות מתענין ולא משלימין הכל כמו שביארנו שם.
כבר ביארנו שקרבן יחיד משתנה לקרבן צבור כלומר שאם רצה יחיד להתנדב להקריב לשם כל הצבור מקבלין הימנו מכל מקום צריך שימסרנו לצבור לא סוף דבר בגופו של קרבן שצריך למסרו לצבור אלא אף מכשירי הקרבן לא הוכשרו אלא בכך כמו שביארנו בעצים וכן האשה שעשתה כתנת או אחד מבגדי כהנה לבנה כהן צריך שתמסרנה לצבור.
כל קרבנות צבור של מנחות ונסכים באים בין מן החדש בין מן הישן בין מן הארץ בין מחוצה, לארץ חוץ מן העומר ושתי הלחם שאין באים אלא מן החדש ומארץ ישראל אפילו סוריא לא הוכשרה בהם, ועשר קדושות הם בארץ ישראל זו למעלה מזו כמו שהתבאר בראשון של כלים (משנה ו' ואילך) ואחת מהן שארץ ישראל קדושה מכל הארצות שמביאין ממנה [העומר ושתי הלחם ומדבריהם מביאין] ביכורים מערי סיחון ועוג ומסוריא.
וקצירת העומר מצותו בליל ששה עשר בניסן ודוחה שבת שנאמר (שמות ל"ד כ"א) בחריש ובקציר תשבות מה חריש רשות אף קציר רשות יצא קצירת העומר שהיא מצוה.
כבר בארנו במשנה שבשביעית היה עומר בא מן הספיחים, לא מצאו ספיחין בארץ מביאין מסוריא לא מצאו בסוריא מביאין מחוצה לארץ ואם אין ספיחים בחוצה לארץ זורעין לכתחלה בארץ שלא להפקיע מצות קצירה אלא שזה יראה שאין שיריה נאכלין אחר שהוצרכה לבא בעבירה שמנחת העומר אחר שקרב הקומץ שיריה נאכלין לכהנים כשאר שירי כל המנחות ונעשה הקומץ על דעת שלא לאכול השירים והרי הוא כחמשה דברים שבאים בטומאה ואין נאכלים בטומאה על הדרך שביארנו ענינם בפסחים פרק כיצד צולין (ע"ו ב').
זו שביארנו במשנה ששומרים ספיחים בשביעית נוטלים שכרם מתרומת הלשכה כך הוא עושה מביא מעות מן הגוי השלחני ונותן לקוצרים ולשומרים עד שלא יקרב העומר משקרב העומר מביא מעות מתרומת הלשכה ומחללים עליו, ויש שאין פוסקין כן אלא שנעשו כקונין מתחלה לכך כמו שביארנו במשנה ומכל מקום במלאכת המקדש אין מחללין את ההקדש על המלאכה אלא על המעות וכיצד הוא עושה נוטל מעות מן השלחני ונותן לחצבים ולסתתים עד שלא תנתן האבן על הדימום ומביא מעות מתרומת הלשכה ומחללין עליה וכיוצא בזה.
<h3>הלכה ב</h3>
לשון של זהורית שבראש שעיר המשתלח כבר ביארנו במסכת יומא (מ"ב א') שמשקלה שתי סלעים ולשון של שני תולעת של מצורע משקלו שקל ושל פרה משקלו חמש סלעים.
אבני מזבח וההיכל והעזרות מועלין בהם לפיכך כשבונין בית המקדש אין לוקחים עצים ואבנים מן ההקדש שמא יהנה בצל הבנין או ישען על אבן או קורה בשעת המלאכה אלא שאחר שהושלמה המלאכה מחללין מעות ההקדש על הבנין ואם הקדישן ונהנה בהם מעל והנשארות מן הבנין אעפ"י שהוקדשו לא מעל שאין מעילה בשירים.
שבעה כלים היו צריכין במקדש, מזבח לקרבנות, וכבש שעולין בו למזבח, וכיור וכנו, ומזבח לקטורת, ומנורה, ושלחן, וכלן אין מעכבין את הקרבנות שהרי מקריבין אעפ"י שאין בית אלא כיור וכנו ולא הכלים עצמן אלא שאם עבד בלא רחיצת ידים ורגלים חלל עבודתו.
זה שבארנו במשנתנו שאין משתכרין בשל הקדש אם רצה לקבל בקרוב לשכר להקדש ורחוק להפסד מותר ויש מתירין אף להלוותם בריבית כמו שביארנו במציעא פרק זהב (נ"ז ב') ומעות של יתומים מיהא מותר להלוותם בדרך זה ר"ל קרוב לשכר ליתומים ורחוק להפסד כמו שביארנו בפרק נשך (ע' א').
בירוצי המדות הנשפכות מחמת מלוי הכלי הן של נסכים הן של מנחות כל שבסולת חול ושל יין ושמן קדש וקרבים עם הזבח, ואם נפסל הזבח אם יש שם זבח אחר יקרבו עמו, ואם לאו מקייצין בהם את המזבח ומה שנאמר כאן יפסלו בלינה אין הלכה כן.
<h3>הלכה ג</h3>
בהמות התמידין שהותירו בסוף השנה מתרומה ישנה פודין אותם ויוצאין לחולין אעפ"י שהם תמימים ודמיהם לקיץ המזבח שכך הוא תנאי בית דין עליהם שכל שלא יצטרכו להם יצאו לחולין אעפ"י שהן תמימים, וכן במותר הקטורת אעפ"י שהוקדש במכתשת שהוא כלי שרת מחללין אותו על שכר האומנין על הדרך שביארנו.
<h3>הלכה ד</h3>
<b>המשנה השניה</b> והכונה בה לבאר ענין החלק השני, והוא שאמר המקדיש נכסיו והיו בהם דברים הראויים לקרבנות הצבור פי' לא בהמות שאם יש שם בהמות דינן מפורש למטה אלא שאר דברים הם כגון קטורת וכיוצא בו ואמר ר' עקיבא שינתן לאומנין בשכרם, ובן עזאי חולק לומר שאין הקדש מתחלל על המלאכה אלא על מעות ומתוך כך מפרישין ממעות של מותר הנסכים שכר האומנים אם אומני הקטורת אם אומני שאר המלאכות והרי אותן המעות חולין בידם ומחללין עליהם אותם הדברים הראויים לקרבנות צבור ונותנים אותם לאומנים בשכרם וחוזרים ולוקחים מהם מתרומה חדשה והלכה כבן עזאי על הדרך שביארנו במותר הקטורת. המקדיש נכסיו והיתה בהם בהמה הראויה למזבח אם זבחים [צ"ל זכרים] ימכרו לצרכי עולות ואם נקבות לצרכי שלמים ודמיהן לבדק הבית כשאר הנכסים דברי ר' אליעזר, והוא הדין למקדיש בהמותיו סתם, ור' יהושע מחלק בין זכרים לנקבות שאם זכרים יקרבו הם עצמם עולות ואם נקבות ימכרו לצרכי שלמים ואף אלו יביא בדמיהם עולות ושאר הנכסים יפלו לבדק הבית, ור' פפייס מכריע שאם הקדיש בפירוש לבדק הבית כר' אליעזר ואם הקדיש סתם כר' יהושע, והלכה כר' אליעזר הואיל וראה ר' עקיבא את דבריו. המקדיש נכסיו והיו בהם דברים הראויים כגון יינות שמנים וסלתות ועופות ר' אליעזר אומר עופות ימותו ויינות ושמנים וסלתות ימכרו לצרכי אותו המין ויביא בדמיהן עולות ולא שיהו דמיהם לבדק הבית כמו שביארנו בבהמות, שהבהמות יש להם פדיון אם נפל בהם מום ויינות ושמנים אין להם פדיון שהרי אינן בכלל העמדה והערכה ולפיכך דמיהן קרבין למזבח על כל פנים וכן הלכה, אלא שגדולי המחברים (רמב"ם הלכות ערכין וחרמין פ"ה הלכה ח-ט) כתבו שאף העופות ימכרו לצרכי המין.
זהו ביאור המשנה ופסק שלה על הדרך שכתבנו ודברים שנכנסו תחתיה בגמרא אלו הן.
סתם הקדשות לבדק הבית וסתם חרמים לכהנים, וקדשי בדק הבית חלין על כל דבר, ולכתחלה מיהא אסור להקדיש לבדק הבית דבר הראוי למזבח ואם עשה כן עבר בעשה שנאמר (ויקרא כ"ב כ"ג) נדבה תעשה אותו, ר"ל בעל מום אתה עושה נדבה לבדק הבית ואי אתה עושה תמימין נדבה לבדק הבית, ומכל מקום בדיעבד קדושה חלה עליו, ואפילו הוקדשה למזבח והקדישה הוא לבדק הבית קדושה חלה עליו ונפדית כשהיא תמימה ומעריכה הכהן ודמיה נופלין לבדק הבית והיא קריבה למה שהוקדשה, אבל אם לא הוקדשה למזבח אלא שראויה לכך והקדישה לבדק הבית אעפ"י שעבר בעשה נפדית תמימה ומעריכה כהן ודמיה לבדק הבית והיא מותרת בהנאה ליגזז וליעבד וכל שכן שולדה וחלבה מותר, ואין פודין אותה אלא על מנת להקריבה למזבח הואיל וראויה לכך, אבל אם הקדיש קדשי בדק הבית למזבח לא עשה כלום שאין אדם מקדיש דבר שאינו שלו, וגדולי הקדש כגון שהקדיש שדה והוציאה עשבים או אילן ועשה פירות מועלין בהם ואין בהם הנאה אף לכהנים.
מי שהפריש בהמה, להקריבה למה שאינה ראויה לו כגון שהפריש נקבה לעולתו או לפסחו או לאשמו שאינן באין אלא מן הזכרים הרי הן עושין תמורה אעפ"י שאין ראויים ליקרב הואיל וירדו לקדושת דמים והרי הן תמימים יורדין לקדשת הגוף.
דין כל אשמות שבתורה להיות בני שתי שנים ובכסף שקלים חוץ מאשם מצורע ונזיר שבאים בני שנה ובלא קצבה, היה חייב בבן שנה והביא בן שתים בבן שתים והביא בן שנה או בן שלש פסול ותעובר צורתו וישרף, ואם חי הוא ירעה עד שיסתאב וכן כל שהפריש לאשמו או לחטאתו שאינו ראוי לו.
<h3>הלכה ה</h3>
<b>המשנה השלישית</b> והכונה בה לבאר ענין החלק השלישי, והוא שאמר אחת לשלשים יום ר"ל משלשים לשלשים יום משערין את הלשכה ר"ל שפוסקין שער היין והסלת עם אותו שהוא ממונה על הנסכים, וביאר אחר כן שאם הוקרו הוא מספק להם כמו שפסקו עמו ואם הוזלו מספק להם בשער הזול של עכשו וזהו שאמר שאם קבל עליו לספק סלתות מארבע סאין בסלע והוקרו ועמדו משלש בסלע יספק מארבע, ואם התליע הסלת התליע לו וכן אם החמיץ היין החמיץ לו ואינו מקבל מעותיו עד שיהא מזבח מרצה ר"ל שיהא הקרבן עם נכסיו קרב ואעפ"י שהכהנים זריזין הן וזהו שאמר בפרק שאחריו (מ"ד, ולרבינו משנה השני') ולערב באים זה אצל זה וכ"ו.
זהו ביאור המשנה וכלה הלכה היא ולא נתחדש עליה בגמרא דבר.
<b>ונשלם הפרק תהלה לא-ל</b>
<h2>פרק חמישי</h2>
<b>בעזרת הבורא</b>
ואלו הם הממונים וכ"ו, כבר בארנו בפתיחת המסכתא שהחלק השלישי שבה הוא אמנם לבאר כמה ממונים היו במקדש ועל מה היו ממונים ולבאר קצת חותמות שהיו במקדש ומה היה כתוב עליהם וקצת לשכות שבמקדש מה היו משמשות ובביאור שלשה עשרה שופרות שבמקדש ושלש עשרה שולחנות מה היו משמשות בענינים אלו ושזה החלק אמנם יותחל ענינו בזה הפרק, ועל זה הצד יחלקו עניני הפרק לשלשה חלקים, הראשון לבאר ענין הממונים והגזברים והאמרכלים, השני לבאר חותמות שהיו במקדש מה היו משמשות, השלישי לבאר בקצת לשכות שהיו במקדש מה היו משמשות, זהו שרש הפרק דרך כלל אלא שיתגלגלו בו קצת ענינים שלא מן הכונה כענין סוגיית התלמוד על הדרך שקדם וכמו שיתבאר.
<h3>הלכה א</h3>
<b>והמשנה הראשונה</b> ממנו אמנם תבאר ענין החלק הראשון, והוא שאמר אלו הן הממונים שהיו במקדש וכ"ו פי' מנה חמשה עשר ממונים לחמשה עשר דברים כל אחד לענינו, ומנה אותם שהיו ממונים באותו זמן והוא הדין שבכל דור ודור מן הדורות הבאים צריך למנות בחמשה עשר דברים אלו ממונה על כל דבר ודבר מהם, וכן היו תחת כל אחד מאלו אנשים אחרים מסייעין אותם אלא שאינו מזכיר אלא הראשים שבהם,
ועכשו הוא מתחיל בענינם, א' יוחנן בן פנחס על החותמות והיה ענינו שכל מי שהיה צריך נסכים היה מקבל זה את הדמים ממנו ונותן לו חותם שידע מי שהנסכים בידו שכבר נתן המעות לאותו הממונה לקבלם וימסור לו את נסכיו ר"ל סלת ושמן ויין כשיעור הראוי לקרבניו על הדרך שיתבאר במשנה השניה, ב' אחיה על הסלתות ר"ל שהיה מוסר לכל מי שמביא בידו חותם שהוכרנו את נסכיו סלת ושמן ויין כשיעור הראוי ובחותם היה ניכר לאי זה שיעור של נסכים היה צריך, ומה שאמר על הסלתות הוא הדין על השמן ועל היין וחד מינייהו נקט והרי הוא כמי שאמר אחיה על הנסכים שהנסכים בכלל הוא הסלת בלול בשמן בשיעור הראוי ויין לנסך כשיעור הראוי לפי הקרבן, ג' מתיא בן שמואל על הפייסות פי' שהיה מפייס בין הכהנים כל אותן ארבעה פעמים שהיו מפייסין בכל יום על הדרך שהזכרנו במסכת יומא (כ"ב א'), אחת מי תורם את המזבח ואחת לעבודות התמיד ואחת לקטורת ואחת להעלאת איברים לכבש והולך כל אחד ועוסק במלאכתו הראויה לו לפי מה שזכה בו, ד' פתתיה על הקינים פי' שהיו פוסקין עמו שימכור קיני העוף לצרכיהם בסך ידוע כל השנה ר"ל כך וכך בסלע וכל שהיה חייב להביא תורים ובני יונה מביא דמיו למקדש וזה הממונה נותן להם קנים ואחר כך הוא מחשב עם הגזברים ונותנין לו, ולמה נקרא שמו פתחיה וכ"ו פרשו בגמרא שהוא מרדכי בלשן וקורא אותו פתחי' מפני שהיה פותח דברים ודורשן ויודע בשבעים לשון, ה' בן אחיה על חולי מעים פי' שהיו הכהנים מהלכין על הרצפה כל היום ומצטננין ואוכלין בשר הרבה ושותין מים וכן מצטננין במים ולא היו לובשין אלא בגד אחד בעבודתם שהוא הכתנת שהרי בארבעה בגדים לבד הם עובדים שהם כתנת ומכנסים ומצנפת ואבנט ומתוך כך היה טבעם מתרפה וכחות איבריהם הפנימיים בתכלית החולשה וזה היה ממונה להתעסק ברפואתם להביא להם יין המיוחד לכך ומרקחות העשויים לכך וכן במאכליהם ובשאר דברים, ו' נחוניא חופר שיחין וכ"ו פי' שהיה נחוניא זה ממונה להיות מתעסק בחפירת בורות שיחין ומערות ולכל ענין שיהא ממציא מים בעיר ובדרכים כדי שיהו המים מצויים לבני ירושלם ולעולי הרגל. ז' גביני כרוז כלומר שהיה גביני זה ממונה להכריז ולהזעיק את הכהנים בשחרית לקום ולהתעסק, ולשון הכרזתו עמדו הכהנים לעבודה ולויים לדוכן וישראלים למעמד ותכף ששמעו קולו עומדים ומתיחדים כל אחד למלאכתו. ח' בן גבר על נעילת שערים והוא שהיה ממונה בכל ערב וערב לנעול שערי המקדש. ט' בן בבי על הפקיע ופרשו בו גדולי המחברים (רמב"ם הל' כלי המקדש פ"ז ה"ד וכן בפיה"מ) ענין הלקאה ברצועה, ממה שנאמר במסכת תמיד (כ"ה ב') שהכהנים והלויים היו שומרים סביבות המקדש בלילות ומקיפין אותו אף בזמן שאין שם פחד מלחמות, והיה בן בבי זה ממונה עליהם עם אנשיו לחזר עליהם ואם היה ביניהם ישן מלקין אותו ושורפין את בגדיו, וגדולי המפרשים (הראב"ד בהשגות כלי המקדש פ"ז ה"א) פרשו בו על ענין הפתילות, מלשון (סוכה נ"א א') מבלאי מכנסי הכהנים ומהמייניהם היו מפקיעין ועושין פתילות למקדש, וכן פירשוה בגמרא בהדיא שהיה מזויג את הפתילות, ומכל מקום לפירוש ראשון נראה שיצא להם ממה שאמרו בתלמוד המערב של יומא מאי פקיע נגודא, י' בן ארזה על הצלצל פי' והוא הדין לשאר כלי השיר והענין שהיה משתדל על ענין שיר שבכלים ומסדרן איש על מקומו, י"א הגרס בן לוי על השיר כלומר שהיה מסדר המשוררים העומדים על הדוכן לומר שירה בפה ועל פיו היו תוקעים על הקרבנות, י"ב בית גרמו על לחם הפנים לתקן כל מלאכות שבו כמו שביארנו בסדר יומא (ל"ח א'), י"ג בית אבטינס על מעשה הקטורת לתקן כל מלאכות שבו כמו שביארנו גם כן ביומא (שם), י"ד אלעזר על הפרכות והוא שהיה ממונה על כל אורגי הפרכות ורקומיהן לצורך ההיכל והשערים לעשות הכל על פיו, ט"ו פנחס המלביש והוא שהיה עוסק בבגדי כהנה באריגתם ועשייתם, והוא היה מזומן להכינם להם בשעת עבודה ובהצנעתם אחר עבודה, ולשכה היתה במקדש מיוחדת לכך. ואמר אחר כן שהיו ממנין במקדש גזברין ואמרכלין, וענין הגזברין להשתדל בעניני ממון המקדש בעניני ערכין וחרמין והקדשות לגבייתם ופדייתם ולהוצאתם למה שראוי לה להוציאם ובמעשר שני ובכל עניני הקדש, ואמר שלא היו פוחתין משלשה גזברין ומשבעה אמרכלין והאמרכלין היו בידם שבעה מפתחות שבעזרה אחת ביד כל אחד ואין אחד יכול לפתוח עד שיהיו כלם שם ופותחין והגזברים נכנסים, והאמרכל הוא למעלה מן הגזבר, ואמר אחר כך שאין עושין שררה על הצבור בממון פחות משניים כלומר בשום שררה שבעולם שבממון כגון גביית קפה וכיוצא בה כמו שביארנו בראשון של בתרא (ח' ב') ובגמרא פרשוה גם כן על ענין המקדש ורמז למדרגה שלישית שהיתה למעלה מן האמרכל והוא הנקרא קתילוק ואמר שאין ממנין לאותה שררה פחות משנים והביאוה בגמרא מדכתיב (דברי הימים ב' ל"א י"א-י"ג) ויאמר חזקיהו להכין לשכת בבית אלהינו ויכינו ויביאו את התרומה ואת המעשר באמונה ועליהם כונניהו הלוי ושמעי אחיהו משנה ויחיאל ועוזיהו ונחת ועשאל וירמות ויוזבד ואליאל ויסמכיהו ומחת ובניהו במפקד יחזקיהו המלך ועזריהו נגיד בית האלהים, יחיאל ועוזיהו ונחת גזברים עשאל וירמות ויוזבד ואליאל ויסמכיהו ומחת ובניהו אמרכלין, כונניהו ושמעי אחיו קתילוקין, יחזקיהו ועזריהו מלך וכהן גדול, כשהוא חותם הגזבר נותן לאמרכל והאמרכל חותם ונותן לקתילוק וקתילוק חותם ונותן לכהן גדול וכהן גדול חותם ונותן למלך וחותם, המלך רואה חותמו ומכיר כהן גדול רואה חותמו ומכיר קתילוק רואה חותמו ומכיר, ומכל מקום דרך כלל נאמר שאין ממנין שררה על הצבור בשום דבר שבממון פחות משנים והוא שאמר חוץ מבן אחיה שעל חולי מעים ואלעזר שעל הפרכות שקבלו הצבור עליהם וכל שהצבור שקבלו בפרט במקום שנים רשאין אלא שלכתחלה אין עושין כן.
זהו ביאור המשנה וכלה על הדרך שכתבנו הלכה פסוקה היא ודברים שנכנסו תחתיה בגמרא אלו הם.
מדרכי התלמוד שיהא אדם עושה סימנים לשמועותיו ומונה הפרטים דרך כלל כדי שיהא סדור על פיו ביותר, דרך העברה אמרו ומשפחות סופרים יושבי יעבץ (דברי הימים א' ב' נ"ה) למה נקרא שמם סופרים שעשו בתורתן ספירות ספירות, חמשה לא יתרומו (תרומות א' א'), חמשה דברים חייבין בחלה (חלה א' א'), חמש עשרה נשים פוטרות צרותיהן (יבמות א' א'), שלשה עשר דברים נאמרו בנבלת עוף טהור (טהרות א' א'), ארבעה אבות נזיקין (בבא קמא א' א'), אבות מלאכות ארבעים חסר אחת (שבת ז' ב'), כמו שהתבאר ענין כל אחת במקומה וכן הרבה.
ולעולם יהא אדם מכיר בחסרון ידיעתו ולא יהא חכם בעיניו ויכיר ויודה למעלת זולתו וכל שכן לדורות שלפניו, דרך הערה אמרו ז"ל ראשונים חרשו וזרעו נכשו וכסחו עדרו וקצרו ודשו וזרו ובררו וטחנו ורקדו ולשו וקטפו ואפו ואנו אין לנו פה לאכל.
וכן אמרו דרך צחות אין הוון קדמאי מלאכי אנן בני אינש ואי אינהו בני אינש אנן חמרי אמר ר' מונה ולא כחמריה של ר' פנחס בן יאיר דחמרתיה דר' פנחס בן יאיר גנבונה לסטייא עבדת גביהון תלתא יומי ולא טעמת כלום אמרין ניטשינה דלא תמות גבן נטשונה ואזלת וקמת על תרעא דרבה שריית מנהמא אמר לון ר' פנחס בן יאיר פתחון לעלובתא דהא תלת יומין דלא אכלת פתחון לה ועיילונה יהבון לה שערין ולא אכלית אמרין ליה ר' לא בעיא למיכל, בעא מתוקנין אינון, כלומר אם הם מתוקנים בדרך שיהיו ראויים לאכילה אמרין ליה הן, ארימותון דמאן, אמרין ליה לא, ולא כדין אלפן ר' הלוקח להאכיל לבהמה ולזרע פטור מן הדמאי, כלומר שבשעה שגזרו על הדמאי לא גזרו בו על הלוקח לזריעה או להאכיל לבהמה וכן הלכה, והשיבם מה נעביד להדא עלובתא דאיהי מחמרא אנפשה ארימון דמאין ואכלת.
כבר בארנו במסכת סנהדרין (י"ז ב') שכל עיר שאין בה שניים לדבר ר"ל שני חכמים אחד ראוי ללמד ולהורות בכל התורה והאחד ראוי לשמוע ולשאול בענין ולהשיב כהלכה אין משיבין בו סנהדרין אפילו היה בה קהל אלפים ורבבות היו בה שנים אעפ"י שהאחרים הממונים עליהם אינן חכמים הרי היא ראויה לסנהדרי והממונים בה נקראים סנהדרי אלא שנקראת סנהדרי פחותה, ואם היו בה שלשה חכמים הרי זו סנהדרי בינונית, ואם היו בה ארבעה הרי זו סנהדרי חכמה כלומר מופלגת בחכמה.
קרבן עולה בא בנדר ובנדבה כלומר אפילו בלא עון אלא שמתנדב להביא הן בנדבה גמורה הן לסבת אי זה נס שיארע לו, וזהו שאמרו כאן שלש נשים הביאו קניהן אחת אמרה לימתי ואחת אמרה לעינתי ואחת אמרה לזאבתי זו שאמרה לימתי סברין מימר ששפעה דם כים, כלומר היו סבורים שקני נדה או יולדת היא, אמרה להו בימא איסתכנית, כלומר ועל אותה נס אני מביאה קן זה, וכן זו שאמרה לעינתי סברין מימר שפעה דם כמעין ואמרה להון במעין איסתכנית, וזו שאמרה לזאבתי סברין מימר זיבה ממש, אמרה להון זאב בא ליטול את בנה.
לעולם יהא אדם בורח מן השררה וכל שכן במנויין שבצבור שלא יהא רודף לימנות עליהם דיין אדרבה שאם הוא מתבקש בכך יהא מסרב ביותר אלא אם כן הוא יודע שהם צריכין לו ביותר ושהשורה מתקלקלת בכך ושיכבידו עליהם העם וזקינים שביניהם, דרך הערה אמרו ר' אסי על לכפרי בעא מנויי פרנסין עליהון ולא קבלון, ר"ל שאותם שהיה הוא ממנה אותם לא רצו לקבל אותו המנוי, פתח ואמר קדמיהון בן בבי שלא נתמנה אלא על הפתילות זכה לימנות עם גדולי הדור אתם שאתם מתמנין על הצבור ועל חיי נפשות על אחת כמה וכמה, ושאר דברים שבסוגיא זו כבר ביארנו ענינם במסכת יומא (ל"ח א').
<h3>הלכה ג</h3>
<b>המשנה השניה</b> והכונה בה בענין החלק השני, והוא שאמר ארבעה חותמות היו במקדש פי' מפני שהזכיר במשנה ראשונה שהיה אחד ממונה על החותמות ושני לו ממונה על הנסכים בא לבאר עכשו על אי זה דרך היה נעשה, וצריך שתדע תחלה שהנסכים אינם שוים בכל הקרבנות, וכבר נתפרש ענין כלם בהדיא בכתוב בפרשת נסכים (במדבר ט"ו), והם חלוקים לשלשה מינים א' נסכי העז והכבש, ב' נסכי האיל, ג' נסכי בקר, והוא שנסכי העז בין גדולה בין קטנה בין זכרים בין נקבות ונסכי כבש בן שנתו בין זכר בין נקבה הם עשרון סלת בלול ברביעית ההין שמן ורביעית יין לנסך, ונסכי האיל והוא בן שנתים הם שני עשרונים בלולים בשלישית ההין שמן ושלישית ההין יין, ונסכי בקר בין גדול בין קטן בין זכר כגון עולות שאינן באות אלא מן הזכרים בין מן הנקבות כגון שלמים שהם באים אף מן הנקבות הם שלשה עשרונים סלת בלולים בחצי ההין שמן וחצי ההין יין, וכלל הנסכים הם בעולה ושלמים כמו שכתוב שם (פסוק ג') ועשיתם אשה לה' עולה או זבח אבל חטאת ואשם אינן טעונין נסכים אלא בחטאת מצורע ואשמו בלבד, והוא שמצורע עשיר מביא שלש בהמות שני כבשים וכבשה לאשם ולעולה ולחטאת ונסכיהם שלשה עשרונים סלת כל אחד בשמן ויין כדיניהם, ומצורע עני מביא כבש אחד לאשם ועשרון שמן סלת עם שמן ויין כראוי לו וזהו מין רביעי שבנסכים, ועל שם ארבעה מינים אלו היו ארבעה חותמות במקדש אחד שכתוב בו עגל ונותנין אותו למי שצריך נסכי בקר, והשני שכתוב בו זכר ונותנין אותו לנסכי איל וכבר ידעת שתרגומו של איל דיכרא, והשלישי שכתוב בו גדי והוא על נסכי העז והכבש, והרביעי כתוב בו חוטא ונותנין אותו למצורע והיה נחתם בשם חוטא לפי שעונותיו הטו אלה ומכל מקום לא היו מצריכין למצורע שנים אחד לעני ואחד לעשיר שהמצורע עני הואיל ונסכו בעשרון היו נותנין לו חותם של גדי ודיו, ומכל מקום בן עזאי היה מצריך חמשה חותמות מפני שהיה מצריך שנים למצורע אחד כתוב בו חוטא עני ואחד כתוב בו חוטא עשיר, וכן היה חולק אף בלשון שלדעתו בלשון ארמי היו כתובים.
ואמר אחר כן שמי שהוא מבקש נסכים אי זה מין מן המינים שהזכרנו הולך אצל יוחנן והוא אותו שהזכרנו ראשון במשנה ראשונה שהיה ממונה על החותמות ונותן לו מעות לפי שיעור הנסכים שהוא צריך והוא נותן לו בכתב חותם ידו או בדפוס חותמו ומביאו הלה אצל בן אחיה והוא הנזכר במשנה שניה שהיה ממונה על הנסכים ונותן לו החותם ומקבל ממנו נסכיו ולערב באים זה אצל זה ר"ל או בן אחיה אצל יוחנן או יוחנן אצל בן אחיה ובן אחיה מוציא החותמות שמסר נסכים כנגדם ויוחנן נותן לו המעות, אם הותירו ר"ל כגון שמצא יוחנן באותם המעות שקבל היום ממחוייבי הנסכים יותר מן החותמות שהביא לו בן אחיה וכגון שאבד אי זה חותם לבן אחיה אותו המותר להקדש וזהו מכלל מותר הנסכים שכבר קדם ביאורו (לעיל פ"ד מ"א), ואם פחתו המעות ר"ל שבן אחיה הביא לו חותמות ולא מצא יוחנן באותם המעות שקבל היום באותו השיעור הוא משלם מביתו ולא מן ההקדש שיד ההקדש על העליונה אם הותירו הותירו לו ואם פחתו פחתו לשכנגדו, ואמר אחר כן שמי שאבד חותמו כלומר ובא לו אצל יוחנן ומודיעו שאבד חותמו ממנו, ממתינו עד לערב ולערב הוא מתבונן אם מצא מעות שקבל באותו היום ממחוייבי הנסכים מכוונים כנגד החותמות שבן אחיה מביא לו אין נותן לזה כלום ואם מצא יותר כדי שיעור אותו חותם שזה טוען שאבד הימנו נותן לו, ומכל מקום אם לא מצא מאותו שיעור בצמצום אעפ"י שמצא יותר משיעור החותמות שהביא לו בן אחיה אין נותנין לו כלום ואמר אחר כן שכותבין היו על כל חותם וחותם שם היום שבו נמסר מפני הרמאין שמא ימצא אחד מהם חותם שנפל קודם אותו היום לבעליו או ליוחנן ויגבה או ישהא אותו שמסר לו עד שיתיקרו הנסכים.
זהו ביאור המשנה וכלה על הצד שכתבנו הלכה היא ולא נתחדש עליה בגמרא דבר.
<h3>הלכה ד</h3>
<b>המשנה השלישית</b> והכונה בה בענין החלק השלישי, והוא שאמר שתי לשכות היו במקדש אחת נקראת לשכת חשאים ואחת נקראת לשכת הכלים, לשכת חשאים היו שיראי חטא נותנין לתוכה בחשאי ועניים בני טובים מתפרנסים מתוכה בחשאי, לשכת הכלים כל מי שמתנדב כלי זורקו לתוכה ואחת לשלשים יום באים הגזברים ופותחים אותה כל כלי שמצאו בה אם הוא צריך לבית מניחין אותו והשאר נמכרים ודמיהם נופלים ללשכת בדק הבית, ופרשו בגמרא שאם הוצרכו לקדשי מזבח כגון שלא הספיקה להם תרומת הלשכה מוציאין מהם אבל אם הוצרכו לבדק הבית ולא מצאו בלשכת בדק הבית בכדי ספוקם אין מוציאין מקדשי מזבח לצורך בדק.
זהו ביאור המשנה וכן הלכה ודברים שנכנסו תחתיה בגמרא אלו הן.
כבר ביארנו בראשון של בתרא (ח' א') מה שצריך לבאר במצות הצדקה, ובכלל הדברים ביארנו שם ובששי של כתובות (ס"ז ב') שכל שאינו צריך לה אינו ראוי לו ליטול בשום פנים מכל מקום אם היו עושין כן לכונה שיזכו בה לאחרים אעפ"י שאין דעת הנותנים בכך רשאין, וזה שאמרו ר' יעקב בר אידי ור' יצחק בר נחמן הוו פרנסין והוו יהבי לרב חמא אבוה דר' אושעיא והוא יהיב לאוחרנין, וכן אמרו ר' זכריה חתניה דר' לוי הוו כלי עלמא מליזין עלוי אמרין דלא צריך למינסב והוא נסיב בדקון ואשכחון יתיה מפליג מדיליה וכן ביארנו שם (בבא בתרא שם) שמצות הצדקה חלוקה למדרגות ומן הגדולות שבהן שיהא נותן לו דרך הלואה או דרך סחורה או שיהא נותן בלילה או בחשאי, ולעולם יהא אדם מתבונן בצרכו של שואל ויקדים לו על היותר שכמה, פעמים איחורה גורמת למות ברעב אפילו היה אפשר לו להאכילו לשעתו יעשה שאינו יודע כמה עמד זה בלא אכילה.
לעולם יהא אדם זריז בכבוד הבריות ושלא להקל בכבודם בשום צד כל שכן באותם שהם נכאים ואומללים ושחלישות דעתם מצויה, והוא שאמרו כאן ר' אושעיא רבה רביה דבריה סגיא נהורא הוה יליף כל יומא דהוה אכיל עמיה יומא חד הוו ליה אורחין ולא זמניה לרמשא על לגביה אמר ליה לא יכעוס מרי עלאי דבגין דהוו לי ארחין דאכלין גבאי אמרית דלא אבזייה ליקריה דמרי יומא דין אמר ליה את פייסת מן דמתחמי ולא חמי דחמי ולא מתחמי יקבל פיוסך, וכן אם ראה שבסבת כבודו יהא גורם טובה לעני יהא משתדל בכך ואמר בסוגיא זו ר' אליעזר בן יעקב סליק חד שגיא נהורא לקרתיה יתיב ר' אליעזר בן יעקב לרע מיניה יהבון ליה פרנסתיה ביקר אמר לון מאן יתיב לרע מינאי אמרין ליה ר' אליעזר בן יעקב יתיב לרע מינך צלי עליה היך כמה דגמלת חסד למאן דמיתחמי ולא חמי מאן דחמי ולא מיתחמי ליעביד עמך חסד.
<b>ונשלם הפרק תהלה לא-ל</b>
<h2>פרק ששי</h2>
<b>בעזרת הצור</b>
שלשה עשר שופרות וכ"ו זה הפרק אמנם הכונה בו להשלים עניני החלק השלישי ויחלק ענינו לשלשה חלקים, הראשון לבאר דרך כלל ענין השופרות והשלחנות וההשתחואות שהיו במקדש ולבאר בפרט ענין ההשתחואות, השני לבאר ענין השלחנות, השלישי לבאר ענין השופרות, זהו שרש הפרק דרך כלל אלא שיתגלגלו בו דברים שלא מן הכונה כענין סוגית התלמוד על הדרך שקדם וכמו שיתבאר.
<h3>הלכה א</h3>
<b>המשנה הראשונה</b> ממנו הכונה בה לבאר ענין החלק הראשון, והוא שאמר שלשה עשר שופרות היו במקדש פי' כבר ידעת (לעיל ריש פ"ב) ששופרות אלו הם תיבות שמכניסין בתוכם מעות, והיו עשויות כצורת שופר עקומות ועגלות רחבות מלמטה ופיהן צר מלמעלה כדי שלא יהא אדם יכול להוציא משם מעות אלא בקושי ובהפוך התיבה מפני הרמאין שלא יכניס ידו לשם ויעשה עצמו כמטיל לשם והוא מוציא, והיו מהן במקדש שלשה עשר כל אחת מיוחדת לענינה כמו שיתבאר במשנה שלישית, ואמר שהיו שם גם כן שלשה עשר שלחנות ויתבאר בסמוך גם כן מקומן במקדש וענין תשמישן, ואמר גם כן ששלש עשרה השתחויות היו שם ר"ל שבשלש עשרה מקומות היו משתחוים דרך הודאה לשם והיה הענין כנגד שלש עשרה פרכות שהיו בעזרה ופרצום מלכי יון וחזרו מלכי בית חשמונאי וגדרום וכשהיה מגיע לאי זו מהן היה משתחוה דרך הודאה ושל בית רבן גמליאל היו משתחוים ארבע עשרה ואותה היתרה היתה כנגד לשכת דיר העצים ברצפת העזרה מפני שכך היתה מסורת בידם מאבותיהם ששם נגנז הארון בחורבן בית ראשון ומעשה בכהן אחד שהי' מתעסק ר"ל שהיה עוסק במלאכתו ולא שהיה עובד עבודה אלא בעל מום היה ודינו לישב בלשכת העצים לתלע עצים ר"ל להשיר מהן התולעים ולכרתן ולשפותן ולהכינן למערכה והיה עוסק בכך וראה רצפה משונה מחברותיה ובא ואמר לחבירו כלומר שהרגיש בשנויה שכבר זזה ממקומה והותקנה והתבונן בעצמו שמקום גניזת הארון היתה לשם והגיד לחבירו שנוי אותה האבן מחברותיה והיה סבור לגלות לו ששם הארון נגנז ולא הספיק לגמור את הדבר עד שיצאה נשמתו וידעו בייחוד ר"ל שנמסר להם בסוד ששם הארון נגנז, והיכן היו השתחויות אלו ארבע בצפון וארבע בדרום ושלש במזרח ושתים במערב כלומר שהיו שם פרכות ופרצום מלכי יון ומלכי בית חשמונאי החזירום כמו שביארנו שם, ועכשו מבאר מקום השערים ושמותיהן ואמר שאותם ארבע שערים היו בחצי הדרום הפנימי הסמוך למערב, ושמותיהן א' שער העליון ב' שער הדלק ג' שער הבכורות ד' שער המים כמו שיתבאר ענינם בתמיד ובמדות (פ"ב מ"ו), ולמה נקרא שמה של רביעית שער המים שדרך בה מכניסין צלוחית של מים מן השילוח לניסוך המים בחג, וצלוחית של זהב היתה ומחזקת שלשה לוגין כמן שביארנו במסכת סכה (מ"ח א'), ור' אליעזר בן יעקב אומר שבו המים המפכים המיועדים על ידי הנביא להיות יוצאים מתחת מפתן הבית עתידים לצאת משם לעומתן בצפון לצד המערב גם כן ארבעה אחרות והם שער יכניה שער הקרבן שער הנשים שער השיר כמו שיתבאר ענינם במדות (פ"ב מ"ו) ובתמיד גם כן, ולמה נקרא שמה של ראשונה שער יכניה שבה יצא יכניה בגלותו, שלש שבמזרח הם שער ניקנור שכבר בארנו ענינו ביומא (ל"ח א') ובהרבה מקומות, ושני פשיפסין ר"ל פתחים קטנים שבהם דלתות קטנות היו לו ר"ל לאותו שער הגדול אחד בימינו ואחד בשמאלו כדי שיהו נוחות ליפתח למי שירצה בכל עת שירצה, ושתים במערב ולא היה להם שם ידוע מפני שלא היו משמשות אלא מעט לצאת דרך בם לרחבה שאחורי המקדש.
זהו ביאור המשנה וכלה הלכה היא ודברים שנכנסו תחתיה בגמרא אלו הן.
כבר בארנו ביומא (נ"ב ב') שהארון היה מונח על אבן שהיתה במערב וצנצנת המן ומטה אהרן בסמוך לו, ויאשיה המלך כשהכיר שזמן החורבן קרב לבא עמד וגנזן במקום שייחד שלמה לכך בשעה שבנה בית המקדש, ונגנז עמו המטה עם שקדים ופרחים שבו וצלוחית של שמן המשחה וצנצנת המן והארגז ששגרו פלשתים דורון לאלהי ישראל ולא חזרו בבית שני.
מעשה שמן המשחה הוא שלקחו עקרין הכתובים בתורה (שמות ל' כ"ג) במשקל הכתוב ושחקו כל אחד לבדו ועירבום ושראום במים זכים ומתוקים עד שניתן כחן במים, ונתנו על המים שמן זית הין שהם שנים עשר לוג, ובשלו הכל על האש עד שכלו המים ונשאר השמן והניחו אותו השמן בכלי לדורות, ומשחו ממנו מה שצריך משיחה, ונסים נעשו בו שמתחלתו לא היה אלא שנים עשר לוג ואפילו לסוך את העצים לא היה מספיק וכש"כ שהאור בולע ויורה בולעת וממנו נמשח משכן וכליו מנורה וכליה אהרן ובניו כל שבעת ימי המלאים וכהנים ומלכים.
וכל שנמשח למלך אין מושחין בנו אחריו שהמלכת ירושה היא לעולם ומכל מקום במקום שיש מחלקת וערירין עליו בתחלת מלכותו מושחים אותו לפרסם לכל שהוא המלך, ועל צד זה נמשח שלמה מפני מחלקתו של אדניהו ויואש מפני עתליה ויהואחז מפני יהויקים, ואעפ"י ששני אלו כבר נגנזה צלוחית של שמן המשחה בזמנם לא נמשחו אלא בשמן אפרסמון, אבל כהן גדול בן כהן גדול אפילו עד עשרה דורות כלם טעונין משיחה, ואין מושחין את המלכים אלא על נהר או מעין לסימן שתמשך מלכותם ויודה לשם על מה שחננו, וכהנים אין מושחין אותם למלכות לעולם רמז לדבר זה שנאמר בפרשת מלך (דברים י"ז כ') למען יאריך ימים על ממלכתו הוא ובניו בקרב ישראל וסמיך ליה לא יהיה לכהנים חלק ונחלה וכ"ו.
כל אמות שהיו בבנין בית המקדש ובכלים שבה היה שיעורן באמה בת ששה טפחים חוץ מעשר אמות של גובה המזבח שהיו קצתם בבת ששה וקצתם בבת חמשה כמו שיתבאר במקומו (מדות פ"ג מ"א).
<h3>הלכה ב</h3>
מי חטאת והם המים שנותנים על אפר הפרה אינם כשרים במי מדרון וקטפריסין ותערובות אלא מן המעיינות הנובעים או מן הנהרות המושכים, ולטבילת הנדה ושאר הטמאים כשרים כמו שביארנו במקומו.
<h3>הלכה ג</h3>
<b>המשנה השניה</b> והכונה בה לבאר ענין החלק השני, והוא שאמר שלש עשרה שלחנות היו במקדש שמנה של שיש שעליהן מדיחין את הקרבים פי' בבית המטבחים היו ובצפון העזרה כמו שביארנו ביומא (ט"ז ב'), ואעפ"י שאין עניות במקום עשירות לא רצו לעשותן של זהב או של כסף מפני שהזהב חם ומרתיח ר"ל מחמם הבשר וממהר לעפשו וכן הכסף, והשיש מקררו ומרחיקו מן העפוש, ואעפ"י שמעשה נסים היה שלא הסריח בשר קדש מעולם אין סומכין על הנס, ושנים במערב הכבש אחד של שיש ואחד של כסף אותו של שיש נותנין עליו את האברים ואותו של כסף נותנין בו כלי השרת ושנים באולם מבפנים על פתח הבית אחד של שיש ואחד של זהב אותו של שיש נותנין עליו לחם הפנים בכניסתו ואותו של זהב נותנין עליו לחם הפנים ביציאתו שמאחר שעמד תמיד על שלחן של זהב אין מניחין אותו בסלוקו על של שיש שמעלין בקדש ולא מורידין ואחד בפנים של זהב ליתן עליו לחם הפנים לעמוד שם כל השבוע.
זהו ביאור המשנה והלכה היא ומה שנכנס תחתיה בגמרא כך הוא.
לחם הפנים מצותו לסדרו שם בכל שבת ושבת ומסלקין את הישנה ומסדרין את החדשה, ואם אין שם חדשה משאיר את הישנה לשם עם בזיכיה אפילו כמה שבתות. ושלחנות שעשה שלמה היו עומדות חמשה לימין אותה של משה וחמשה לשמאל, ואותה של משה ארכה לארך הבית ורחבה לרחב הבית ומקומו עם מקום שאר השלחנות ומקום המנורה ומזבח הזהב כבר בארנו הכל במסכת יומא (ל"ג ב').
<h3>הלכה ד</h3>
<b>המשנה השלישית</b> והכונה בה לבאר ענין החלק השלישי, והוא שאמר שלשה עשר שופרות היו במקדש וכתוב עליהם תקלין חדתין ותקלין עתיקין קנים וגוזלי עולה עצים ללבונה זהב לכפורת ששה לנדבה וכ"ו כלומר תיבות עשויות כמין שופר על הדרך שביארנו (לעיל מ"א) וביאר עכשו בכל אחת מהן לאי זה ענין היתה מיוחדת, והוא שהראשונה כתוב עליה תקלין חדתין ענינה שכל הבא משקלי שנה זו מניחין אותה בתוכה, שניה כתוב בה תקלין עתיקין והיו מניחין בה כל מה שנשאר לגבות משקלי שנה שעברה, שלישית כתוב עליה קנים ורביעית כתוב עליה גוזלי עולה, ונחלקו ר' יהודה וחכמים בסמוך, שלדעת ר' יהודה אותה שכתוב בה קנים היו נכנסין בה דמי תורים ואותה שכתוב בה גוזלי עולה הם דמי בני יונה ומכל מקום כלן היו קרבות עולות ולא היו מכניסין בהם את של חטאות כלל, ולדעת חכמים שתיהן היו מכניסין בהן דמי תורים ובני יונה הצריכים לבא אחד לעולה ואחד לחטאת ואותה שכתוב גוזלי עולה הם דמי תורים ובני יונה הצריכים לבא כלם עולה ואחר שכן מה שבשלישית קרב חציו עולות וחציו חטאות ומה שברביעית קרב כלו עולות והלכה כחכמים, חמישית כתוב בה עצים וכל מי שמתנדב מעות [לעצים כונסין בהן ששית מי שמתנדב מעות] או שום דבר ללבונה כונסין אותו שם, שביעית כתוב בה כפרת וכל מי שמתנדב זהב לכפרת ולכל שבקדש הקדשים כונסין אותו לשם, ששה לנדבה כלומר ששה הנותרות הם נדבה, וכבר התבאר (רבינו ביומא נ"ה ב') שהאחת והיא השמינית כתוב בה מותר חטאת וכל מי שהפריש מעות לחטאתו ונשאר מהם כונסן לתוכה, והתשיעית כיוצא בהן למותר אשם וכתוב עליה מותר אשם, והעשירית כיוצא בהן למותר קני זבים וזבות וכתוב עליהן כן, והי"א כיוצא בהן למותר קרבן נזיר וכתוב עליהן כן, כן, והי"ב כיוצא בהן למותר אשם מצורע וכתוב עליהן כן, וכל אלו החמשה נכללות בשם נדבה מפני שכל המותרות קרבין עולת בהמה לקיץ המזבח, והי"ג גם כן היא למי שמתנדב בפירוש מעות לעולת בהמה וכתוב עליה נדבה סתם ונמצאו כל הששה של נדבה, ומתוך שהיו שם שופרות שלא היה להנחתם שיעור והם של עצים ולבונה וזהב שאפשר לו להטיל דמים מועטים לעצים או קורט אחד של לבונה או משקל מועט של זהב בא ללמד שזו אינה אלא בשמניח שם לנדבות אלו ואלו נודר להיות עליו כך אבל כל שאמר הרי עלי עצים לא יפחות משני גזירים ונתפרש (זבחים ס"ב ב') שיעורן באורך אמה ורחב אמה ועובי כמחק גדיש של סאה, ופרשו בגמרא שאם אמר הרי עלי [עץ] מביא גזיר אחד, ובשניהם אם רצה להביא דמי עצים יביא, ואם אמר הרי עלי לבונה לא יפחות מקומץ, ומה שאמר אחר כן זהב לא יפחות מדינר זהב פרשוה בגמרא כשהזכיר מטבע כלומר שאמר הרי עלי מטבע של זהב, ולשון הגמרא והוא שהזכיר צורה אבל אם לא הזכיר צורה מביא אפילו צנורא כלומר שיהא ראוי לאי זה דבר, וכן הדין בכסף, והוא נאמן בעצמו עד היכן נתכוון, וכבר בארנו שהמותרות כלן נכללו בשם נדבה והוא שאמר כאן על כלל אותם הששה של נדבה מה היו עושין בהן ואמר שלוקחין בה עולות הבשר לשם והעורות לכהנים וזה מדרש דרש יהוידע כהן גדול אשם הוא אשום אשם לה' (ויקרא ה' י"ט) כל שהוא בא משום חטא ומשום אשם ילקח בו עולות ויהא הבשר לשם ועורות לכהנים ויתקיימו בו שני כתובים אלו אשם לה' כמו שכתוב כאן ואשם לכהנים כדכתיב (מלכים ב' י"ב י"ז) כסף אשם וכסף חטאות לא יובא בית ה' לכהנים יהיה.
זהו ביאור המשנה וכלה על הצד שבארנו הלכה היא ודברים שנכנסו תחתיה בגמרא אלו הן.
האשה שאמרה הרי עלי קן או שהיה עליה חיוב קן מחמת לידה או זיבה מביאה דמי הקן ונותנת בשופר ורשאה לאכל קדשים בערב ואינה חוששת שמא נתרשל הכהן ולא הקריבו שחזקה אין בית דין של כהנים עומדין משם עד שיכלו כל מעות שבשופר ויקריבו קנים כנגדן כמו שביארנו (עירובין ל"ב א') וכן אין חוששין שמא מת אי זה מבעליהן ונמצאו דמי חטאת שמתו בעליה מעורבין, שהרי השולח חטאתו ממדינת הים מקריבין אותו בחזקת שהוא קיים, ואם מת אי זה מן הבעלים בודאי לוקחין מעות כנגדו ומשליך בנהר ומקריב את האחרים כמו שהתבאר (יומא נ"ה ב').
שני גזירין שבארנו מצוה עליהן להעלותן עם התמידים יתר על עצי המערכה ומכל מקום אותם של שחר בכהן אחד כל אחד בידו אחת שנאמר [ובער עליה הכהן עצים בבוקר (ויקרא ו' ה') ושל בין הערבים בשני כהנים שנאמר] וערכו עצים על האש (ויקרא א' ז') ולמדו (יומא כ"ו ב') בה שעל תמיד הערב הוא נאמר, ולא היו הגזירים יוצאים חוץ למערכה שהרי שיעורן אמה ושיעור מקום המערכה אמה, שכך אמרו אמה יסוד ואמה סובב ואמה כרכב ואמה קרנות ואמה מקום המערכה כמו שיתבאר במקומו (מנחות צ"ז ב') ומה שהתבאר במקום אחר (מדות פ"ג מ"א) שהוא רחב כ"ד אמה וארבעה טפחים פירושו על שטח כל המזבח אבל כאן לא דברו אלא למקום עצים.
מי שהתנדב מנחה מביא קומץ שלם ומשער בקומצו של כהן בדרך הקטרתו ואינו משער בקומץ הבעלים ואם חסר קורט אחד פסול, וכן שני בזיכי לבונה כל שחסר אחד משניהם אפילו קורט אחד פסול.
המתנדב מנחה מביא אחת מחמשת מיני מנחה הבאין בנדר ונדבה ועושה בה כסדר האמור בהן בכל מנחה ומנחה והכהן קומץ ומקטיר על הדרך שהתבאר במקומו (מנחות ק"ד ב').
כבר ביארנו (לעיל פ"ד מ"א) שכלי שרת באים ממותר הנסכים אבל קדשי בדק הבית אפילו גבו והותירו אין עושין מהן כלי שרת אלא מניחין אותו לבדק הבית, ומכל מקום אם לא הספיקו להם שקלים לקרבנות מוציאין מן המיוחד לבדק הבית כמו שהתבאר (לעיל פ"ה מ"ב), ויש אומרים כן אף לכלי שרת כל שאין להם ממקום אחר, והדברים נראין.
<b>ונשלם הפרק תהלה לא-ל</b>
<h2>פרק שביעי</h2>
<b>בעזרת הצור</b>
מעות שנמצאו בירושלם וכ"ו, כבר ביארנו בפתיחת המסכתא שהחלק הרביעי שבה הוא לבאר דין קצת ספיקות שאירעו בענינים אלו כגון מעות או בהמות או בשר שמקום מציאתם מביא לידי ספק אם הם קדש אם חולין, ואם הם קדש מאי זה מין הם, וכן בקצת דברים אי זו נסכיה משל צבור ואי זו משלו, ובקצת דברים גם כן על אי זו מועלין ועל אי זו אין מועלין, ובקצת עניני טומאה, או כלים הנמצאים במקום חשד טומאה באי זה מקום הן בחזקת טומאה ובאי זה מקום הן בחזקת טהרה ונתגלגל מזה לבאר בקצת כלים שבמקדש הטמאים כיצד מטהרין אותם, ובשר קודש שנטמא באי זה מקום שורפין אותו, ואיברי תמיד באי זה מקום שבכבש הם ניתנין, ולבאר בקצת דברים אי זה נוהג דוקא בפני הבית ואי זה אף שלא בפני הבית, ושזה החלק אמנם יותחל ענינו בזה הפרק, ועל זה הצד יחלקו עניני הפרק לארבעה חלקים הראשון לבאר דין ספק שאירע במעות, השני לבאר דין ספק שאירע בבשר, השלישי לבאר דין ספק שאירע בבהמה, הרביעי לבאר דין קצת תקנות שהתקינו בענין הנסכים להיותם באים משל צבור ובקצת דברים שלא יהו מועלין בהם. זהו שרש הפרק אלא שיתגלגלו בו דברים שלא מן הכונה כענין סוגית התלמוד על הדרך שקדם וכמו שיתבאר.
<h3>הלכה א</h3>
<b>והמשנה הראשונה</b> ממנו אמנם הכונה בו לבאר ענין החלק הראשון, והוא שאמר מעות שנמצאו וכ"ו ומתוך הספק שאפשר שיארע לו במעות אלו אם הם שקלים אם לאו נתגלגל על ידה בשאר הספקות, ואמר שהמעות שנמצאו בין שקלים לנדבה ר"ל בין תיבת השקלים לתיבת הנדבה אם נמצאו קרוב לשקלים הרי הן שקלים, ואם קרוב לנדבה נדבה מחצה על מחצה יפלו לנדבה שכל ספק שאין לדון בו בקירוב מקום הולכין להחמיר והרי הנדבה חמורה מן השקלים שהנדבה כלה באה עולות למזבח והשקלים מסתפקין בהם לקצת חטאות של צבור שבשרן נאכל לכהנים כגון שעירי המוספין של רגלים ודומיהן, נמצאו בין עצים ללבונה ר"ל בין תיבה של עצים לתיבה של לבונה אם אין לדון אחר הקרוב נופל ללבונה חמורה מן העצים מפני שהלבונה קרבן והעצים אינם אלא מכשירי קרבן, וכן בין קנים לגוזלי עולה אם אי אפשר לברר הדבר על ידי הקרוב הולכין לגוזלי עולה שהם חמורים מן הקנים שהן חטאות כמו שהתבאר (לעיל פרק ו' משנה השלישית), וכן הכלל בכלם כל שאפשר לברר בקרוב דנין אותו בקרוב וכל שהוא מחצה על מחצה הולכין אחר החמור שבשניהם, בין חולין למעשר שני פי' כגון אדם שהיה לו בביתו שתי תיבות באחת נותן מעות שהם חולין ובאחת הוא נותן מעות מעשר שני שחלל עליהם פירותיו ומצניעם להעלותם לירושלם ונמצאו מעות ביניהם אם יש לברר ענינם על ידי קרוב הרי הוא כקרוב ואם אי אפשר לברר בקירוב מקום הכל בקדשת מעשר שני. מעות שנמצאו לפני סוחרי בהמה ר"ל בירושלם הרי הן מעשר שחזקה על רוב העם שעולים שם במעות מעשר שני להוציאם שם וקונים מהם בהמות, ובהר הבית חולין חזקתם שמתרומת הלשכה יצאו וחזקה על הכהנים שאין מוציאין מעות מתרומת הלשכה עד שהוא מחללם על הבהמה ונמצא שכבר יצאו לחולין, בירושלם ר"ל בשאר שווקי מדינה בשאר ימות השנה חלין הואיל ולא לפני סוחרי בהמה נמצאו, ובשעת הרגל שהעולים מרבים הכל מעשר.
זהו ביאור המשנה ודברים שנכנסו תחתיה בגמרא אלו הם.
מי שהפריש שקלו ומת קודם שיבא לידי הגזבר הרי הוא ניתן לנדבה, וכהן גדול שהפריש עשירית האיפה למנחת חבתין שלו תלך לים המלח.
כבר בארנו (פ"ה מ"א) שבמקדש היה אחד ממונה על הקנים ומספקן למחוייביהם כך וכך ופוסקין עמו משלשים לשלשים כמו שביארנו במסכתא זו, נתן לו את הקן ונמצא פסול קודם שיקרב הרי אחר במקומו שהמספק את הקנים מספק את הפסול שבהם.
<h3>הלכה ב</h3>
<b>המשנה השניה</b> והכונה בה לבאר ענין החלק השני, והוא שאמר בשר שנמצא בעזרה איברים עולות שמאחר שהעולה כלה כליל לא היו חותכין אותה חתיכות אלא איברים לבד, ואם נמצאת חתיכות דנין אותן בחטאות שמאחר שהבשר נאכל לכהנים חותכין אף האיברים לחתיכות ואין חוששין להם לשלמים הואיל ובעזרה נמצאו, ואם נמצאו בירושלם ר"ל חוץ לעזרה דנין אותן בשלמים שהם נאכלים בכל העיר, וזה וזה תעובר צורתן כלומר שאין אומרים להיות חתיכות שבעזרה נאכלות לכהנים ובשר הנמצא בירושלם יהא מותר לכל אדם, שמא כבר עבר זמנן והוא נותר אלא מניחים אותו עד שיעבור זמנה משעת מציאה לפי מה שהיא, ויוצאת לבית השרפה שכל בשר קודש שנפסל מחמת היסח הדעת שפוסל בקדשים טעון [עבור] צורה, ושמא תאמר אם כן מה הועלנו אם נדון אותה בעולה או בחטאת או בשלמים, לענין מי שעבר ואכל ולספק מעילה, שבנמצא בירושלם אף ישראל פטור מכלום ובחתיכות שבעזרה ישראל חייב וכהן פטור ובאיברים שבעזרה הכל חייבין, ואחר כך נתגלגל מזה לדין אחר שבאיסור והיתר לענין בשר חולין, והוא שאמר נמצא בגבולין ר"ל בשאר מקומות של ארץ ישראל אם הם איברים הרי הם נבילה שהדבר מוכיח שנבילה היא וחתכה איברים להאכיל אותה לחיות או למכרה לפלטיר שימכרה על יד על יד, ואם חתיכות מותרות שאין אדם עושה חתיכות אלא מה שראוי לאכל וודאי שחוטה היא, ופירוש הדברים בעיר שכלה ישראל שאלו יש בה גוים יש בה דינין אחרים כמו שביארנו במסכת חולין (צ"ה א'), ובשעת הרגל שהבשר מרובה אצל בני אדם ואין צריכין לחתכה חתיכות אף איברים מותרין פירוש בעיר שכלה ישראל כמו שביארנו.
זהו ביאור המשנה וכלה על הדרך שביארנו הלכה היא ומה שנכנס תחתיה בגמרא כך הוא.
מי שאבדה ממנו חתיכת בשר ויש לו בה סימן או טביעות העין ומצאה באי זה מקום אעפ"י שנתחלף מקומו ואפילו נמצאת ביד גוי מותרת ואם אין לו בה סימן או טביעות עינא כל שמצאה בחוץ לאותו בית במקום שהעורבים וכיוצא בהם או גויים מצויים אסורה שמא נתחלף, ואם הוא משלחה ביד גוי צריכה שני חותמות, ושתי אותיות כשני חותמות.
וענין תשע חנויות עם שאר דברים שמשתלשלים בענין כבר ביארנום במסכת חולין בפרק גיד הנשה (צ"ה א').
נמצא ביד גוי וראוהו יוצא בה ממקולי ישראל מותרת ואפילו אמר הטבח בשר נבלה מסרתי לו כל שהדבר מוכיח שדרך כעם הוא אומר כן לא כל הימנו, והוא שאמרו כאן חד בר נש מצפרי אזל למזבן קופר לגבי טבחא ולא בעי למיתן ליה אמר לחד רומאי ואייתי ליה אמר ולאו על כרחיה נסיבית לה ואמר איהו ולאו בשר נבלה יהבית ליה בא לפני ר' ואמר לא כל הימנו לאסור מקולי של צפורי, ובמקום שרואים בענינים אלו פרצה ראוי למנהיג להחמיר עליהם אף במותר להם, והוא שאמרו כאן רב נחת לתמן חמתין מקולין ואחמר עלון, חד בר נש נחת משרגא איסקופתיה גו נהרא וסלק ליה חזר ובעי מיסביניה אמר ליה רב אסיר לך אנא אמר לההוא שטף נהרא ואייתי חורי תחותיה, חד בר נש הוה מהלך טעון קופד בשוקא חטפתיה דיותא וטלקתיה ואכל והוה בעי מיסביניה ואמר ליה רב אסיר לך אנא אמר בשרא דנבלה הוה טעינא וטלקתיה ונסיבת ההיא תחותוי, ושמא לא נאמרו אלא לדעת רב שאמר (חולין צ"ה ב') בשר שנתעלמה מן העין אסור, וכבר ביארנו מה שראוי לפסוק בה במסכת חולין (שם) ובמקום סימן מיהא אין לחוש כלל וכל שכן במקום טביעות עינא, והוא שאמרו גינאי נהרא שטף זיקין אתא עובדא קומי ר' יצחק בן אלעזר אמר יחכמון שפוכאי קיטריהון, ודין עוף שחטף בשר והשליכו לחצר אחרת באי זה צד אסורה משום מציאה ומותרת משום סמך שחוטה ובאי זה צד אסורה משום נבלה ומותרת משום מציאה ובאי זה מותרת משום שניהם וכן נמצא באיסטרטיא ופלטיא כבר ביארנו הכל במציעא פרק מציאה (כ"ד ב'), וכן התבאר בקמא (צ"ל מציעא כ"ד א') שהמציל מן הארי ומן הגייס ומזוטו של ים הרי אלו שלו.
<h3>הלכה ג</h3>
<b>המשנה השלישית</b> והכונה לבאר ענין החלק השלישי, והוא שאמר בהמה שנמצאת בירושלם למגדל עדר ר"ל שנמצאת חוץ מירושלם בקרוב לה כגון שנמצאת ממנה למגדל עדר או באותו שיעור לכל רוח, ואין צריך לומר בקרוב לה פחות משיעור זה שכל שבשיעור זה ובפחות ממנו חזקתה שמירושלם יצאה, וכל בהמה היוצאת מירושלם חזקתה שהיא של קדשים ויש לספק בה בכל קרבן שהבהמה ראויה לו וכבר ביארנו (לעיל פרק ב' הלכה ד') שארבעה מיני קרבן הם עולה אשם חטאת ושלמים, שלשה לצבור והם עולה וחטאת ושני כבשי עצרת לשלמים, והיחידים בשלשתם ועוד באשם, ויש עוד ליחידים שלשה מיני קרבנות ידועים והם בכור ומעשר ופסח, ועולה ואשם אינם באים אלא מן הזכרים, וחטאת יחיד לעולם נקבה ובת שנתה, והאשם לעולם זכר קצתם באיל בן שתי שנים וקצתם בבני שנה, והשלמים בין זכר בין נקבה, ואמר תנא קמא זכרים עולות ונקבות זבחי שלמים ור' יהודה חלק לומר שאם היה קודם לרגל הפסח שלשים יום והיה ראוי לפסח כגון שהיה כבש בן שנה שאין מקריבין אותו עולה אלא שלמים בדין הפסח ואוכלו המוצאו בתורת שלמים ואם נודע לאחר כך יהא נותן לו דמיו כמה שהוא שוה בשעה שהקריבו שלמים, ואין הלכה כר' יהודה אלא כתנא קמא אלא שקצר את דבריו בדין זה ובגמרא פירשוה בבא לחוב בדמיהן, וביאור הענין כמו שביארנוהו במשנה זו במסכת קידושין (נ"ה ב') שאם היא נקבה ובת שנתה הרי היא ראויה לחטאת ושמא היא אחת מחטאות המתות ותרעה עד שתמות, ואם היתה נקבה בת שתים הרי יצאה מדין עולה ואשם שאינן באים אלא מן הזכרים וכן יצאו מדין חטאת שאין חטאת אלא בבת שנה ואם כן על כל פנים שלמים היא ואין כאן ספק אלא בין שלמי תודה לשלמים אחרים ומתוך כך יביא עמה לחם שמא תודה היא, היה זכר אם בן שתי שנים הרי הוא בספק אשם גזלות או מעילות או אשם שפחה חרופה והרי אין אשם בא נדבה וירעה עד שימות שמא עדין לא נתכפרו הבעלים, היה בן שנה יצא מספק אשם שאעפ"י שאשם מצורע ונזיר באים בני שנה אין חוששים להם מפני שאינן מצויים ונשאר בו ספק עולה ספק שלמים ואי אפשר ליקרב היא עצמה ואין בה דרך אלא בבא לחוב בדמיהן ר"ל בדמי אותה בהמה לומר שיפריש בהמה אחרת תחתיה והיא תצא לחולין, ואם אתה אומר שיבא לפדותה על הרך זה שיחלל קדושתה על מעות ויביא שתי בהמות ויתנה אם מעות הללו דמי עולה זו עולה תחתיה וחברתה נדבה ואם שלמים זו שלמים וחברתה נדבה שאין תמימין נפדין ואעפ"י שלכונת קרבן הוא עושה ושבא להקריב שתי קרבנות תחתיה מכל מקום אין אומרין לו עמוד וחטוא בשביל שתזכה כלומר עמוד וחטוא לפדות תמימים בשביל שתזכה להקרבת שתי בהמות אלא כיצד הוא עושה מניחו עד שיומם ואחר שהומם מחללו על מעות ומביא שתי בהמות ומתנה ואומר אם זו עולה הרי זו עולה תחתיה וחברתה שלמים ואם זו של שלמי נדבה הרי זו שלמים תחתיה וחברתה עולת נדבה ומקריב אחד שלמים עם לחמי תודה שמא תודה היא והאחר יקרב עולה והנמצא יאכל במומו ואין לחוש שמא בכור או מעשר שאף בכור ומעשר נאכלין הם במומם וכן אין לחוש לפסח שאם בזמנו הוא הכל נזהרין בו ואם לאחר זמנו הוא אף הוא קרב שלמים. ואחר כך ביאר כשהיא קריבה עולה נסכיה מהיכן באים, ואמר שבראשונה היו ממשכנין את מוצאיה ר"ל אותו שמצאה ושבא להקריבה עד שיביא עמה את נסכיה הראויים לאותו המין, וכשהיו המוצאים רואים כך היו מניחים אותו ובורחים כלומר הולכין להם ואינם רוצים להקריב אחר שלא נדבת הלב העירתהו בכך לא היו משתוקקים בהקרבתה כל כך ומתוך כך התקינו שיהו נסכיה באים משל צבור ר"ל מתרומת הלשכה.
ואחר כך נתגלגל לבאר בקצת תקנות שתקנו חכמים הן בענין הנסכים הן בשאר דברים, והוא שאמר אמר ר' שמעון שבעה דברים התקינו חכמים וזו אחת מהן ר"ל זו שהזכרנו במוצא את הבהמה ובא להקריבה עולה שנכסיו באים משל צבור, והשנית גוי ששלח עולה וכ"ו שהרי מקבלין ממנו עולה ושלמים כמו שהתבאר (לעיל פרק א' משנה שניה) ולא שלח עמה דמי נסכים וכן אם שלחה ממדינת הים כלומר או ממדינה אחרת ר"ל שאינו בכאן שנתבע הנסכים ממנו נסכיה באים משל צבור שהרי לא נמנע מלשלחם אלא מתוך שאינו בקי בדבר, שלישית גר שמת והניח זבחים שלא הוקרבו עדין ואין לו יורש שיביאם בשבילו אם יש לו נכסים קרבים משלו ואם אין לו קרבים משל צבור, רביעית כהן גדול שמת ולא מנו אחר תחתיו מנחת חביתין שלו קרבה בכל יום מתרומת הלשכה ור' יהודה אומר שמשל יורשיו מביאין אותה, ושלימה היתה קריבה כלומר עשרון בבקר ועשרון בערב ולא ככהן גדול עצמו שמקריב אותה מחציתה בבקר ומחציתה בערב והלכה כר' יהודה, והתבאר במנחות פרק התכלת (נ"א ב') שלדעת ר' שמעון שתי תקנות היו שמתחלה מן התורה היתה באה מן הלשכה כיון שראו שהלשכה היתה נדחקת בכך והוצרכו לצמצם בה היו גובין אותה משל יורשים חזרו וראו שהיורשים היו פושעים חזרו והעמידוהו על דין תורה, ולר' יהודה לא היתה בה תקנה וכל זמן משל צבור היתה באה והלכה כמותו שהרי ר' שמעון ור' יהודה הלכה כר' יהודה, ולגדולי המחברים (הרמב"ם) ראיתי שבפי' משנה זו כתבו שאין הלכה כר' יהודה ובאותה משנה שבפרק התכלת (מנחות שם) פסקו כמותו ואף בשאר חבוריהם פסקו בהלכות שקלים (פ"ד ה"ד) כר' שמעון ובהלכות תמידין ומוספין פרק שלישי (הכ"ב) כר' יהודה, והדברים מתמיהים, ואף גדולי המגיהים מחלו להם בה. ולענין הדין יש בענין זה תנאים אחרים התבארו בפרק התכלת (מנחות שם) והוא שכהן שהקריב מחציתה של שחרית ומת ומנו כהן אחר מביא עשרון שלם מביתו וחוציהו ר"ל מקריב מחצה ומחצה אבד ונמצאו שני חצאים קרבים ושנים אובדים, ואם לא מנן כהן אחר מביאין היורשים בערב עשרון שלם ומקריבין אותו שלם, ואם מת שחרית קודם שיקריב ולא מנו אחר מקריבין יורשים עשרון שלם בשחרית ועשרון שלם בין הערבים, ואעפ"י שהוכפל הסלת אין כופלין את השמן ואת הלבונה אלא נותנין בה בשיעור של מחצה עשרון, ושמא גדולי המחברים מכוונים לפסוק כר' שמעון בשאר הימים וכר' יהודה ביום שמת, אלא שאין נראה לומר שיהו שוהים יום אחד בלא כהן גדול ושמא על ידי הדחק והיו מקריבין במקומו ונסכיו משל צבור, חמשית על המלח ועל העצים שיהא הכהנים נאותין בהם כשבאים לאכל חלקם מן הקדשים בלא שום צד מעילה ומכל מקום דוקא במלח הלשכה או אפילו הנמצא ממנה בכבש או בראש המזבח אבל מלח שעל האיברים לא יטול ואם נהנה בה מעל, ששית על הפרה שלא יהו מועלין באפרה ופרשו בגמרא שתחלה מן התורה כך היה שאין מועלין באפר פרה וכמו שאמרו חטאת היא היא חטאת ואין אפרה חטאת וכשראו הכהנים שהיו משתמשים בה הרבה לרפואה בחבורותיהם ומכותיהם גזרו שיהו מועלין בה, ואחר כך הרגישו שהצרך גדול לכהנים בכך ושכבר נגדרו במה שהיו מקילין בה פרשו ממנה ולא חששו בהם שישתמשו בה לרפואת מכותיהם וחבורותיהם והחזירו הדבר לישנו שלא למעול באפרה, שביעית על הקינין הפסולות שיהו באות משל צבור כלומר שאם נתן הממונה על הקנים לזה את קנו ונמצא פסול קודם שיקריבנו שלא יהא הממונה חייב להחזיר לו קן כשר אחר שכבר נתנו כשר או בחזקת כשר וכן שלא יהא הוא חייב לחזור וליקח אחר שכבר נתן דמיו אלא שיהו באים משל צבור מתרומת הלשכה ור' יוסי חלק בזו לומר שהמספק את הקנים הוא מספק את הפסולים והוא חייב לחזור וליתן לו קן כשר ואפילו נפסל ברשות לוקח, ויש אומרים כן אף בנאבד ואף בגמרא נאמרה כן בהדיא והלכה כר' יוסי, ושאר הדברים שנכתבו הלכה פסוקה הן.
זהו ביאור המשנה ופסק שלה על הדרך שכתבנו ודברים שנכנסו תחתיה בגמרא אלו הן.
מי שהפריש שקלו ומת כבר בארנו למעלה (פרק ב' הלכה ד') שיפלו הדמים לנדבה, ובמותר עשירית האיפה של כהן גדול שיוליכנה לים המלח או תרקב, ומנחה זו של כהן גדול אעפ"י שהקריבה לחצאין ר"ל חצי עשרון בשחרית וחצי עשרון בערב מכל מקום אינה מתקדשת לחצאין אלא מביא עשרון שלם ומקדישו ואחר כך חוצהו, ואם מת אחר שהקריב חצי של שחרית ומנו אחר תחתיו אף הוא מביא עשרון מביתו ומקדישו וחוצהו ונמצאו שני חצאים קרבים ושנים אובדים כמו שביארנו במשנה והוא הדין לנטמא או בנולד בו מום, ואותם שנים האובדים תעובר צורתם ויצאו לבית השרפה, ושריפתם בעזרה, ואם עבר כהן גדול ועבד קודם שיקריב מנחת חבתיו שבכל יום עבודתו מכל מקום כשרה והוא הדין לכהן הדיוט ביום חנוכו שמביא מנחת חבתין אם עבד קודם לה עבודתו מכל מקום כשרה, ונמצא שאם כיום שנתחנך לעבודה נתמנה כהן גדול מביא שתי מנחות של חבתין אחת לחנוכו ואחת לעבודת היום.
מנחת חבתין זו עשייתה היא מעבודות הראשונות שביום, והוא שסמוך לעלות השחר ממונה של בית המקדש בא ודופק בבית המוקד לכהנים שבתוכו ופותחין לו ופותח את השער שבין בית המוקד לבית העזרה והכהנים מדליקים שתי אבוקות ונכנסין בהן עמו לעזרה אלו למזרח ואלו למערב עד שמגיעים לבית עושי חבתין ושם מתחברין אלו באלו ומעמידין עושי החבתין לעשות חבתין ומכל מקום הקטרתה לא היה אלא אחר העלאת איברי התמיד למזבח והעלות סלת הנסכים ואחר העלאת הנסכים מקטיר את החבתים ואחר כך מעלה את היין לנסוך כמו שבארנו בסדר יומא (ל"ג א').
עשיית מנחה זו הוא שמביא עשרון שלם וחוצהו בחצי עשרון שבמקדש כמו שביארנו ומביא שלשת לוגין שמן כנסכי הכבש ובולל הסלת בשמן וחולט ברותחין ולש מכל חצי עשרון שש חלות אחת אחת ונמצאו בין שניהם שתים עשרה חלות, ומחלק השלשה לוגין לי"ב רביעיות ואופה החלה מעט ואחר כך קולה אותה על המחבת בנשאר מן הרביעית שלה ואינו מבשלה הרבה שנאמר (ויקרא ו' י"ד) תופיני שתהא ממוצעת בין אפוי לנא, ומקריב שש בשחרית עם חצי קומץ לבונה ושש בין הערבים עם חצי קומץ לבונה גם כן כליל לאשים, וגדולי המחברים (רמב"ם הלכות מעשה הקרבנות פי"ג ה"ד) כתבו שחולק כל חלה לשתים ואופה שנים עשר חצאין בשחרית ושנים עשר בין הערבים, וכבר ביארנו במת כהן קודם שהקריב של שחרית שמקריבין עשרון שלם בבקר וכן בערב שאעפ"י שנכפל הסלת לא נכפל השמן והלבונה אלא נותן לוג ומחצה שמן וחצי קומץ לבונה לעשרון זה כבחצי עשרון של שאר ימים.
<b>ונשלם הפרק תהלה לא-ל</b>
<h2>פרק שמיני</h2>
<b>בעזרת הצור</b>
כל הרוקין הנמצאים בירושלם וכ"ו זה הפרק אמנם הכונה בו להשלים עניני החלק הרביעי, ועל זה הצד יחלקו עניניו לששה חלקים, הראשון בקצת ספקי טומאה הנמצאים בירושלם אי זה בחזקת טהור ואי זה בחזקת טמא, השני בקצת כלים שמקום מציאתם מורידם לספק טומאה באי זה צד מטהרין אותם ובאי זה צד מטמאין, השלישי בקצת כלי המקדש שנטמאו כיצד מטהרים אותם, הרביעי לבאר בקצת מיני בשר קדש שנטמאו באי זה מקום שורפים אותם, החמשי לבאר באיברי התמידין והמוספין באי זה מקום שבכבש הם ניתנין, הששי לבאר בקצת דברים אי זה נוהג דוקא בפני הבית ואי זה נוהג אף שלא בפני הבית, זהו שרש הפרק דרך כלל אלא שיתגלגלו בו דברים שלא מן הכונה כענין סוגיית התלמוד על הדרך שקדם.
<h3>הלכה א</h3>
<b>והמשנה הראשונה</b> ממנו אמנם הכונה בה לבאר ענין החלק הראשון, והוא שאמר כל הרוקין הנמצאים בירושלם וכ"ו פי' כבר ידעת ברקו של זב שהוא אב הטומאה וכן ידעת שהגוים הרי הם כזבים לכל דבריהם ומתוך שלא היו הגוים מצויים שם אמר שכל הרקין הנמצאים שם טהורים ואין לחוש בטומאת נוגעיהם חוץ משוק העליון שהיו קצת גוים שוכנים שם, ולא חשש ר' מאיר לרקן של ישראלים כלל שאינו חושדם בטומאה בירושלם ור' יוסי חולק לומר שאף בישראל יש לחוש לקצת זבים שביניהם וכן שעמי הארץ נחשבים כזבים ומתוך כך הוא אומר שבכל מקום יש לחוש לרוק הנמצא בו אלא שבשאר ימות השנה ר"ל שלא בשעת הרגל כל רוק הנמצא באמצע הדרך טמא אף בירושלם שרוב העם הולכין דרך שם אבל שבצדדין טהורים שהפרושים והחברים הם הם שהולכין שם כדי שלא יטמאו במגע עם הארץ ואם הטמאים מתקרבים להם טהורים צווחים להם פרושו, ובשעת הרגל הוא בהיפך שהנמצא באמצע הדרך טהור שכל ישראל מטהרין עצמם בשעת הרגל ובצדדין טמא שהטמאים באותו זמן מועטים ומסתלקין לצדדים ואם טהורים מתקרבים להם טמאים צווחים להם פרושו הא בשאר מקומות שניהם מודים שכל רוק הנמצא בין באמצע הדרך בין בצדי דרכים טמא ולא נחלקו אלא בירושלם.
זהו ביאור המשנה והלכה כר' יוסי ומה שנכנס תחתיה בגמרא כך הוא.
אעפ"י שבשר נבלה אב הטומאה דם הנבלה מיהא אינו מטמא כנבלה אלא הרי הן כמשקין טמאים שאין מטמאין אדם וכלים מן התורה כלל אלא מדברי סופרים וברביעית, אבל דם השרץ טמא כבשרו כמו שבארנו בכמה מקומות, ולענין הכשר אעפ"י שהדם הוא משבעה מיני משקין המכשירין דוקא בדם השותת בשעת שחיטה בבהמה חיה ועוף הטהורים אבל הטמאים אפילו דם השותת וכן דם הקלוח אפילו בטהורים אינו מכשיר שעדיין חיים הם, וכן דם היוצא עם הליחה ועם הצואה ודם שחין ומכה ודם הנמצה מן הבשר אינו מכשיר ואינו מיטמא, ודם השרץ מטמא כמו שביארנו אבל אינו מכשיר.
לעולם יהא אדם משתדל להיות תבואתו מצויה לו משלו ולא יהא צריך לחזר ולקנותה מכאן ומכאן אלא יקיים בעצמו ועובד אדמתו ישבע לחם (משלי י"ב א'), כלומר שהיא מצויה לו בריוח ובשבע וכל שעושה כן גורם בעצמו להטריד מחשבתו לעמל ויגיעה, דרך הערה אמרו באחד מחכמיהם שהיו שואלים לו והוא כועס, ואמרו על זה, אמר ליה ר' זריקא בגין דשאיל לך את בעיט ביה ואמר ליה לא הוה דעתי בי דחטין הוו לי למיזבן דאמר ר' חנינא והיו חייך תלויים לך מנגד (דברים כ"ח ס"ו) זה שלוקח חטים לכל השנה, כלומר אעפ"י שלוקחם בבת אחת סמוך הוא על זולתו ותלוי בדעת אחרים, ופחדת לילה ויומם (שם) זה הלוקח פת מן הפלטיר והוא הלוקח הרבה בבת אחת ומוכר מדה מדה ואנא סמיכא אפלטירא ולית דעתי בי.
<b>המשנה השניה</b> והכונה בה לבאר ענין החלק השני, והוא שאמר כל הכלים הנמצאים חוץ לירושלם הם בחזקת טומאה שמא נטמאו במת או בזב או באי זה מאבות הטומאות אבל הנמצאים בירושלם שהוא מקום מוחזק בטהרה הדבר תלוי בקצת אמתלא והיא שאם נמצאו דרך ירידה לבית הטבילה טמאים שהדבר מוכיח שבשעת ירידה לנחל נפל קודם שהוטבל אבל דרך עלייה טהורים שהדבר מוכיח שאחר שעלה מן הנהר והוטבל נפל הימנו ודבר זה ר"ל אם נפל דרך ירידה או דרך עלייה מתברר לפעמים מתכונת עמידת הכלי במקום הנמצא בו, ור' יוסי אומר כלם טהורים כלומר אפילו נמצא דרך ירידה שמא כלי אחר היה מוליך להטביל והיה מביא את זה עמו ונפל לו, חוץ מן הסל והמגריפה והם כלים מיוחדים ללקט בתוכם עצמות קברות הנמצאים, והמריצה והוא כלי שמכתתין בו העצמות להכניסם בסל ממקום למקום שכלים אלו מתוך שהם מיוחדים לבית הקברות הם בחזקת טומאה לעולם אבל שאר הכלים כלם בחזקת טהרה. אפילו נמצאו דרך ירידה והלכה כר' יוסי בזו גם כן, אלא שאחר כך בא ללמד שהסכינים אינם שוים לשאר הכלים בענינים אלו, והוא שהדבר ידוע שהסכינים מחמירים בהם לשחיטת קדשים יותר משאר כלים מפני חומרת הקדשים וכל שנמצא בשאר ימות השנה אפילו דרך עלייה צריך להטביל ולא עוד אלא שצריך להזות מספק טומאת מת ומכל מקום אין צריך למנות בו שבעה ולהזות עליו שלישי ושביעי שאם כן למה היה מוליכו אלא דיינו לעשותו שביעי שלו ויזהו פעם אחת ויטבילהו ביומו או שמא לא גזרו עליו אלא לטומאת מגע, וטעם החלוק שבין שאר הכלים לסכין כבר בארנו בפסח שני פרק דברים (פסחים ע' א' ב') ששאר הכלים דרכן של בני אדם להיות נושאין אותם ביד להביא בהם יין אן מים או שמן או פירות לפי מה שהוא כלי ומתוך כך הוא בחזקת טהרה בירושלם שאין הטומאה מצויה שם אבל סכין אם הוא טמא אין דרכו להביאו בחגורה ואם הוא טהור אין דרכו להביאו ביד ומתוך כך יש לדון שטמא הוא ומוליכו ליטהר, ובא עכשו לבאר שלא נאמרה חומרא זו בסכינין אלא בשאר ימות השנה אבל אם מצאו ביום ארבעה עשר בניסן שהוא זמן שחיטת הפסח והחגיגה שוחט בה מיד פסחו וחגיגתו ושאר קרבנותיו שמן הסתם כבר הוטבל בשלשה עשר כדי שיוערב לו שמשו ויטהר לשחוט למחרתו, ואין בזו חלוק בין שחל ארבעה עשר בשבת ובין שחל בחול שאם תאמר שנחוש בשבת לשחיטת ספק שאפשר שהיא טמאה ונפסדה השחיטה ויתחלל שבת אף אתה כלך לדרך זו שבודאי מאתמול הוטבלה משני צדדין אחד שיעריב שמשו בשלשה עשר ואחד מפני שאי אפשר לו להטביל בשבת, מצאו בשלשה עשר הרי הוא כשאר ימות השנה ושונה ר"ל שמזה עליו בהזאה שניה של שביעי ומטביל, וקפיץ פי' הוא סכין גדולה שסתמה לא לשחיטה היא עומדת אלא לחתוך בשר וראויה לחגיגת ארבעה עשר שמותרת בשבירת עצם אלא שמכל מקום אפשר לשחוט בה בין בזו ובין בזו ר"ל בין שמצאה בשלשה עשר בין שמצאה בארבעה עשר שונה ומטביל ופירשוה בפסח שני (פסחים ע' א' ב') בזמן שהפסח בא בטומאה שאין שם חגיגה שהרי אין חגיגה דוחה טומאה ואחר שכן סתמה שלא הוטבלה ואם רצה לשחוט בה שונה ומטביל ואם מפני שהיא צריכה לו לחגיגת ט"ו הרי דיו שיטבילנה ביום י"ד אבל בזמן שיש שם חגיגה כל שמצאה בארבעה עשר סתמה הוטבלה לצורך החגיגה לחתך איבריה ולשבר עצמותיה, ואפילו חל ארבעה עשר בשבת אעפ"י שאין חגיגה דוחה שבת מכל מקום צריכה היא לו לחגיגת ט"ו ולשלמי שמחה שבו ומתוך שלא היה אפשר לו להטבילה בשבת הקדים והטבילה בי"ג וכשמצאה בי"ד הרי היא בחוקת טהרה, וכן אם נמצא בחמשה עשר בין סכין בין קפיץ טהורים שבודאי מלפני יום טוב טהרוה, ואם נמצאת קפיץ זו או סכין זה קשורה בסכין אחד הידוע לו הרי הוא כאותו סכין הידוע לו אם טמאה טמאה ואם טהורה טהורה, ושמא תאמר ומהיכן הוא יודע בשלשה עשר שיהו רוב צבור טמאים בארבעה עשר עד שנאמר שאינו מזקיק עצמו לטהר את הקפיץ בשלשה עשר אם תאמר שמת נשיא והוצרכו כלם לטמא לו וזה שומר עצמו שלא ליטמא ורוצה לעשות פסחו בטהרה אף אתה אמור לנו אם מת בשלשה עשר אף הסכין למה מחזיקו זה המוצא בחזקת טהור עד שיהא רשאי לשחוט נו בטהרה והרי הואיל ובעל הסכין יודע שמת ושהפסח נעשה בטומאה אינו חושש להטבילו, ואם בארבעה עשר אף הקפיץ יש לדון בו להטבילו בשלשה עשר שהרי לא היה יודע שיהא פסח בא בטומאה פרשוה בפסחים פרק דברים (ע' ב') בשהיה הנשיא גוסס בשלשה עשר והוא חושב שיהא פסח בא בטומאה אלא שאינו בריא בכך ומתוך כך מטביל את הסכין שמא לא ימות ויצטרך לו שאין כאן אלא ספק אחד ואינו חושש להטביל את הקפיץ שהרי יש בצרכו שתי ספיקות אחת שמא ימות ולא תהא חגיגה דוחה את הטומאה או שמא יבא פסח במרובה ר"ל שיהו טלאים מרבים וחבורות מועטות ולא תהא חגיגה באה שאין חגיגה באה במרובה אחר שאין רבים צריכים לימנות על פסח אחד כמו שביארנו במקומו (פסחים ע' ב').
זהו ביאור המשנה וכלה על הצד שביארנוה הלכה היא וכבר כתבנוה בפסחים פרק דברים (שם) ולא נתחדש על משנה זו בגמרא דבר.
<h3>הלכה ב</h3>
<b>המשנה השלישית</b> והכונה בה לבאר ענין החלק השלישי, והוא שאמר פרכת שנטמא וכ"ו פי' כבר ידעת שאדם וכלים אין מקבלין טומאה אלא מדברי סופרים שיטמאו במשקין טמאין משום גזרת משקה זב וזבה ואף הם הקלו בה שכל כלי שנטמא במשקין לא יהא צריך הערב שמש, והפרכת הרי הוא ממיני הבגדים וכל הבגדים בדין כלים לטומאה, ומתוך כך הוא אומר עכשו שהפרכת שנטמא בולד הטומאה וכגון שאותו ולד הטומאה היה משקה שאדם וכלים מיטמאין בו מדברי סופרים מטבילין אותה בפנים ר"ל במעיינות ומקוואות שהיו שם אחר שאין טומאתה מן התורה, ומכניסין אותה למקומה מיד שהרי אינה צריכה הערב השמש אבל אם נטמאת באב הטומאה הואיל ועקר טומאתה מן התורה מטבילין אותה בחוץ ושוטח אותה בחיל עד שיעריב שמשה שהרי צריכה היא הערב השמש ואם היתה חדשה שוטחין אותה על גב האצטבא שהוא מקום פרסום כדי שיראו הכל את מלאכתה כמה היא נאה.
ונתגלגל מזו לבאר תכונת מעשה הפרכת, ואמר שעביה טפח ונארגת על שבעים ושנים נירים הנקראים בלשון לעז ליצי"ש כמן שביארנו במסכת שבת (ק"ה א') ועל כל נימא ונימא שבנקב הניר עשרים וארבעה חוטים פי' שהרי ארבעה מינים היו בה שש ותכלת וארגמן ותולעת שני וכל אחת מהן כפול ששה והם כ"ד, וארכה היה ארבעים אמה ורחבה עשרים, ומשמנים ושתי רבוא היתה נעשית כלומר שכסף מחירה היה שמנה מאות ועשרים אלף דינר, ומכל מקום פרשו בגמרא על זו שכלשון גוזמא דברו בה כלומר שהיתה גדולת הערך מאד על דרך שאמרו (תמיד כ"ח ב') בדשון המזבח שפעמים היה עליו דשן כשלש מאות כור.
זהו ביאור המשנה וכלה הלכה היא ומה שנכנס תחתיה בגמרא כך הוא.
זה שביארנו שכל חוט מהם היה כפול ששה כך למדו מפי השמועה שכל מקום שנאמר שש או שש משזר כפול ששה וכל מקום שנאמר בד אף בחוט אחד כשר אלא שאף בזו מצוה בשש וכל שנאמר בו משזר לבד צריך שיהא החוט כפול שמנה כמו שביארנו במסכת יומא (ע"א א'), וכן כל שנאמר בו מעשה רוקם הוא שהצורה הנעשית באריג נראית מצד אחד לבד וכל מקום שנאמר מעשה חשב הוא שהצורה נראה משני הצדדין והוא שאמרו רוקם פרצוף אחד חושב שני פרצופין, וצורה זו היתה צורת ארי, ויש חולקים בסוגיא זו לומר שמעשה רוקם הוא ארי מכאן ומכאן ומעשה חושב ארי מכאן ונשר מכאן.
<h3>הלכה ג</h3>
<b>המשנה הרביעית</b> והכונה בה לבאר ענין החלק הרביעי, והוא שאמר בשר קדשי הקדשים שנטמא בין שנטמא באב הטומאה בין שנטמא בולד הטומאה בין שנטמא בפנים בין שנטמא בחוץ לדעת בית שמאי הכל ישרף בפנים חוץ מאותה שנטמאת בחוץ באב הטומאה שמאחר שמקום טומאתה היה בחוץ ושהיתה טומאה חמורה שורפים אותה בחוץ אבל כל שנטמא בפנים אפילו בחמורה או שנטמא בקלה אפילו בחוץ תשרף בפנים ובית הלל אומרים הכל ישרף בחוץ חוץ מנטמא בולד הטומאה בפנים ובטומאה קלה תשרף בפנים הא כל שנטמא בחוץ אף בחמורה או שנטמא בחמורה אפילו בפנים תשרף בחוץ ור' אליעזר תולה הכל בחומר הטומאה וכל שנטמא באב הטומאה אפילו נטמא בפנים ישרף בחוץ ואם נטמא בולד הטומאה אפילו בחוץ ישרף בפנים ור' עקיבא אינו חושש לחומר הטומאה אלא למקום שנטמא ומקום טומאתו הוא מקום שריפתו ונטמא בחוץ אפילו בקלה ישרף בחוץ נטמא בפנים אפילו בחמורה ישרף בפנים והלכה כר' עקיבא.
זהו ביאור המשנה ופסק שלה ובגמרא התבאר שכשם שהמצורע משתלח חוץ לשלש מחנות כך אוכלין ומשקין שלו משתלחין חוץ לשלש מחנות, ולא נתחדש עליה עוד בגמרא דבר.
<h3>הלכה ד</h3>
<b>המשנה החמשית</b> והכונה לבאר בה ענין החלק החמשי, והוא שאמר איברי התמיד ניתנין מחצי כבש ולמטה וכ"ו פי' כבר ביארנו במסכת יומא (כ"ה א') שהזוכים להעלות איברי התמיד מעלה כל אחד את האבר שזכה בו לכבש, ואמר עכשו שבתמידים נותנין אותם מחצי כבש ולמטה גם כן אלא שנותנים אותם במזרח הכבש ושל ראשי חדשים נותנים אותם על כרכוב המזבח מלמעלה כדי לפרסם שהוא ראש חדש וכרכוב זה הוא מקום אמה שבין קרן לקרן והוא מקום הלוך רגלי הכהנים.
זהו ביאור המשנה והלכה היא ומה שנכנס תחתיה בגמרא כך הוא.
ימים שהוכפלו במוספים סדר הקרבתם הוא לפי תדירות הקרבן שכל התדיר מחבירו קודם את חבירו מעתה שבת וראש חדש מוסף שבת קודם לשל ר"ח שהרי הוא תדיר יותר משל ראש חדש, ובראש חדש תשרי שחל בשבת שיש שם שלשה מוספין של שבת קודם תחלה ואחריו של ר"ח ואחריו של יום טוב, ומכל מקום לענין השיר שאומרין עליו אף בשבת וראש חדש שיר של ראש חדש קודם כדי לפרסמו שהוא ראש חדש וכיצד הוא עושה שוחט מוסף שבת ואומר עליו שיר של ראש חדש.
<b>המשנה הששית</b> והכונה בה לבאר ענין החלק הששי, והוא שאמר השקלים והבכורים אין נוהגין אלא בפני הבית פי' בעוד שבית המקדש קיים ומכל מקום אין המדה שוה בשניהם שהשקלים כל זמן שבית מקדש קיים נותנין אותם בין בארץ בין בחוצה לארץ והבכורים אף בזמן שבית המקדש קיים אין מביאים אותם אלא מארץ ישראל בלבד שנאמר (שמות ל"ד כ"ו) ראשית בכורי אדמתך תביא וכ"ו אבל מעשר דגן ומעשר בהמה ובכורות נוהגים בפני הבית ושלא בפני הבית אלא שאף אלו אין המדה שוה בהם והוא שהתרומות ומעשרות נוהגות מן התורה בארץ ישראל בין בפני הבית בין שלא בפני הבית ומעשר בהמה נוהג בחוץ לארץ ואף שלא בפני הבית אלא שחכמים גזרו שלא לעשר בהמה בזמן הזה שמא יאכלום תמימים ונמצאו באים לידי איסור כרת ר"ל שחיטת קדשים בחוץ, ואם עבר והפריש בזמן הזה הרי זה מעשר ויאכל במומו, והבכור אינו נוהג אלא בארץ, ומכל מקום בארץ נוהג אף שלא בפני הבית כמעשר דגן, וכל שהביא מחוצה לארץ אינו מקריב.
המקדיש שקלו ובכוריו ר"ל שהקדישם לבדק הבית הרי זה קדש ר"ל שדבריו קיימים בשניהם ור' שמעון חולק בבכורים לומר שהאומר שיהיו בכוריו קדש אינם קדש אבל מודה הוא בשקלים שהן קדש והלכה כר' שמעון, ומכל מקום אף ר' שמעון לא אמר בבכורים שאינו כלום אלא בשמביא בעצמו הוא שאמר כן אבל הכהן שהקדישם אחר שבאו לידו הרי הן קדש שהרי ממונו הן.
זהו ביאור המשנה וכלה על הדרך שביארנו הלכה היא ומה שנכנס תחתיה בגמרא כך הוא.
הבא להתגייר בזמן שבית המקדש קיים צריך למול ולטבול ולהקריב קרבן והוא עולת בהמה או שתי תורים או שני בני יונה ושתיהן עולות, ובזמן שאין בית המקדש קיים צריך מילה וטבילה ואם יבנה בית המקדש יביא קרבנו ומתחלה היו מזקיקים אותו אף לאחר חורבן להפריש מעכשו רביעית כסף לקנו ובטלה רבן יוחנן בן זכאי מפני התקלה, וכן אמרו אין מקדישין ולא מעריכן ולא מחרימין בזמן הזה הואיל ואין שם מקדש ואם הקדיש או העריך או החרים בהמה תעקר ר"ל שינעול דלת בפניה עד שתמות, פירות כסות או כלים ירקבו, מעות וכלי מתכות יטילם לים המלח, ובסוגיא זו נאמר בה בדומה לאלו שאין מגביהין תרומות ומעשרות ואם עשה כן ירקבו אלא שלפי מה שכתבנו למעלה בארץ ישראל מיהא אינו כן או שמא אף לענין תרומות ומעשרות בטלוה שלא יבאו לידי תקלה, וכבר הארכנו בבאור שמועה זו ובקצת ענינים שבה במסכת עבודה זרה (י"ג א') ובמסכת בבא מציעא.
<b>ונשלם הפרק ונשלמה המסכתא תהלה לא-ל</b>
<b>ומהנה נשלם מה שנראה לנו לכללו במסכת שקלים תהלה לא-ל יבא אחריו מה שיראה לנו לכללו במסכת שבת בע"ה אלא שראיתי לברר אחר מסכת שמלים עניני מסבת תמיד ועניני מסכת מדות שהם מסדר קדשים להכרח צרך ידיעתן בזאת המסכתא ולמסכת יומא ולמסכת פסח שני ממסכיות שבסדר מועד ואחריהן נשוב לברר עניני מה שיראה לנו לכללו במסכת שבת בעזרת הצור ובישועתו אמן אמן סלה.</b>