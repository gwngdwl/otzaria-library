<h1>סדר תנאים ואמוראים</h1>
<h2>סדר התלמוד</h2>
<b>משה</b> קיבל תורה מסיני ומסרה ליהושע ויהושע לזקינים וזקינים לעתניאל, ועתניאל לאהוד, לשמגר, לדבורה וברק, לגדעון, לאבימלך, לתולע, ליאיר הגלעדי, לפנחס, ליפתח, לאבצן, לאלון, לעבדון, למנוח, לשמשון, לאלקנה, לעלי, לשמואל, לגד, לשמעיה, (לעידן) [לעידו], לאחיה השילוני, לאליהו, לאלישע, למיכיהו, לעובדייהו, ליונה, לאליעזר, להוידע, לזכריה בנו, להושע, לעמוס, לשעיהו, למיכה המורשתי, ליואל, לחבקוק, לצפניה, לירמיה, ליחזקאל, לחולדה, לחגי, לזכריה, לעזריה, ועזריה [ס"א לעזרא ועזרא] לכנסת הגדולה, ומי הם זרובבל, ישוע, נחמיה, ומרדכי בלשן, מספר, בגוי, רחום, בענה, וכנסת הגדולה לשמעון הצדיק, ושמעון הצדיק לאנטיגנוס, ליוסף בן יועזר, ליוסף בן יוחנן, לר' יהושע בן פרחיה, לניתאי הארבלי, ממדינת ארבל, לשמעון בן שטח, ליהודה בן טבאי, לשמעיה ואבטליון, להילל הזקן שעלה ממדינת בבל בראשונה, והוא היה אב ב"ד, ומן הילל נקראו נשיאים, והילל מסר לרבן שמעון בן גמליאל הזקן, לשמעון בנו, [ס"א והילל מסר לשמעון בנו, לגמליאל הזקן, לשמעון בנו, לרבן גמליאל, לרבן שמעון בנו,] לר' יהודה הנשיא, הוא רבינו הקדוש, לר"ג, לר' יודן אחי ר' חנניה, הנולד באוסייא, לר"ג היושב באושא, ומושבו בית שערים, לר' יודי בציפורי, לר"ג בטברייא, לר' יהוד' הנשיא גדול הדור, לר"ג, לר' הילל:
<b>ואילו הן נשיאי ישראל,</b> הילל הזקן, ושמעון בנו, [גמליאל בנו] ורבן שמעון שנהרג עם ר' ישמעאל בן אלישע, הללו בבית שני, ובשנת ש"ע למניין שטרות שחרב הבית, יהי רצון שיבנה במהרה בימינו:
<b>ורבותינו כך כוללין אותם,</b> הילל ושמעון אב גמליאל הזקן ושמעון של זקנים, וגמליאל דיבנה, ויהודה אב שמעון, ובן ר"ג, [ס"א ושמעון אב דיהודה רבינו וגמלאיל] ויהודה בנו מת, א"ר ירמיה בנו של ר' זעירא בן ט' אבות לו [ס"א לשבעה] נשיאים, ואחר כך ר"ג, ורבן יהודה ורבן גמליאל, ור' הילל, ותינוקות שמתו.
<b>ובאותו זמן</b> נוהג נשיאות ר"ג, ורבן שמעון בן גמליאל, ור' יהודה הנשיא, בנו של רבן שמעון בן גמליאל, בנו של רבי יהודה הנשיא, ורבן גמליאל ור' יהודה נשיאה ור"ג בתראה:
<b>בשנת (תק"ו) [תק"ל] שנים</b> בימי רבינו הקדוש ירד רב לבבל והורה איסור והיתר בנהרדעא, ומצא את ר' אבא מנהיג שררות בבבל, וכן זמן שהיה קיים לא היה נוהג רב שררות, ונפטר ר' אבא, ורב ושמואל ורב הונא קמא היו מנהיגים בנהרדעא, וניהג רב שררות בנהרדעא כ"ה שנים, ונפטר בשנת תקנ"ה למניין שטרות, וניהג אחריו שמואל שררות י' שנים, [ס"א ונפטר בשנת תקנ"ח למניין שטרות, וניהג אחריו שמואל שררות ו' שנים,] ונפטר בשנת תקס"ה, והיתה מדינה נהרדעא בישובה בימי יהויכין, עד שנאסף שמואל ובא פפא בן נצר פולמוסא והחריב אותה בשנת תק"ע, ובאותו הזמן היה ר' יוחנן בארץ ישראל והיה מנהיג שררה ונאסף בשנת תק"ץ, ונאסף ריש לקיש קודם ר' יוחנן שנה אחת, ואחר כך רב הונא ורב חסדא ועשו שתי ישיבות, והלך רב חסדא למחסיא ועשו אותו ראש ישיבה, וזכה אותו ד' שנה, ומתיבתא דרב הונא בנהרדעא, ונאסף רב הונא בשנת תר"ח, ורב חסדא בשנת תר"ב ואחריו רב נחמן בר יעקב בשנת תרל"א, ואחריו רבה בר רב תנא, ונאסף בשנת תרל"ג, ואחריו רבה בר נחמני בשנת תרמ"ה, ואחריו רבה בר יוסף בשנת תרמ"ז, ואחריו אביי בשנת תרמ"ח, ואחריו רבה [צ"ל רבא] בריה דרב יוסף בר חמא בשנת תרס"ג, ובו ביום (נהרג) [נהרגו] בניו של רב פפא, ואחריו רב נחמן בר יצחק בשנת תרס"ז, ואחריו רב פפא בשנת תרפ"ו, ואחריו רב זביד בשנת תרצ"ו, ואחריו רב דימי מנהרדעא בשנת תרצ"ט, ואחריו רב כהנא בשנת ברק"ת [ס"א תשכ"ב], ואחריו מר זוטרא בשנת (תשב"ו) [תשכ"ו], ובו ביום היתה זועה גדולה בעולם ונזדעזעה הארץ, ואחריו רב אחא בריה דרבא בשנת תש"ל, ובו ביום בלע התלי את הירח ונראו כוכבים ביום, ואחריו רבינא בשנת תשל"ג, ואחריו רב אשי בשנת תשל"ה, ובשנת תשמ"ב נאסף רב יימר ונראה עמוד אש ברקיע ועמד יום, בשנת תשנ"ג נאסף רב הונא ראש גולה, בשנת תשס"ב נאסף רב אידי בר אבא, בשנת תשס"ו נאסף רב נחמן בריה דרב הונא, וגזר ארגזור מלך פרסיים על אבותינו לחלל שבתות, בשנת תשע"ט נאסף רבה [ס"א רב טביומי] בריה דרב אשי, בשנת תשפ"ב נאסף רב חמא בריה דרבא, ונהרג הונא בר מר זוטרא ראש גולה, ונמסרו יהודים למלכות, בשנת תשפ"ח הרסו בתי מדרשות, וגזרו על היהודים להיות בדין פרסיים ונאסף רבה תוספאה, בשנת תשצ"ג עוד נדדה הארץ ונהרג פירח מלך פרסיים, בשנת תתי"א נאסף רבינא סוף הוראה ונסתם.
<b>ואתו רבנן סבוראי,</b> ואלה שמותם רב אחאי מבר חתים, רב נברא [ס"א רב גביהא] מארגוזתא, רב אחא בר נהילאי, רבנא סמא בר רבנא יהודה, ר' שמואל מפומבדיתא רבינא בר אומצוא, רב אחדבוי בר קטינא [ס"א רב קטינא], ומר זוטרא בני רב חנא, ובימיהם יצא מחומט בשנת תתכ"ח, ומברייתו של עולם יש היום אלף [ד' אלפים] ותרמ"ז, ולמניין יוונים אלף וקצ"ה, שנת קצ"ב [קע"ב] (לרבות) [לחרבות] הבית בשנייה, שלמו ד' אלפים, ותנו תנאים קודם לחרבות הבית קי"ע שנה:
<h3>והרי לך סדר החכמים שבכל דור ודור</h3>
<b>תחילת</b> חכמים היה שמעון הצדיק שהיה בישיבת כנסת הגדולה והוא ריבץ תורה בישראל, ואחריו אנטינגוס, יוסף בן יועזר, יוסף בן יוחנן, ואחריהן יהושע בן פרחיה, ניתאי הארבלי, ואחריהן יהודה בן טבאי, ושמעון בן שטח, ואחריהן שמעיה ואבטליון, ואחריהן הילל ושמאי, והילל הוא (עולה) [עלה] מבבל בראשונה והוא מבי נשיאה, ואחריו רבן שמעון, ר"ג בנו, ואחריו רבן שמעון, [ס"א ואחריו רבן גמליאל בנו, ואחריו רבן שמעון בנו,] ואחריו ר' ור' נתן, הרי אילו כולן תנאים הם:
מימות משה ועד הילל היו שש מאות סידרי משנה, כמו שנתן הקב"ה למשה בסיני, ומן הילל ואילך [העני] העולם, וחלשה כבודה של תורה, ולא תיקנו הילל ושמאי אלא שש סדרים, והן אנשי משנה מהילל ועד ר' נתן ור' [ס"א שלש מאות ואחת עשרה שנה] והן הן סוף משנה.
רב רבא התחיל בהוראה, מרב הונא ועד רב אשי ורבינא ד' [ס"א ר"ד] שנה היו, והן היו סוף הוראה.
ואחריהן רבנן סבוראי שבזכותן נמתחו שמים ונרקעה הארץ, עד רב גוזא ורב הונא [ס"א רב גיזא ורב סימונא]. שהיו סוף סבוראי. לא הוסיפו ולא הפליגו מדעתן כלום אלא תיקנו פרקים שבכל תנויי כסדרן:
<b>והרי לך סדר תנאים</b>
<b>שמאי</b> והילל היו בבית, בסנהדרין. ורבן יוחנן בן זכאי קיבל מהם. והיו בחורבן הבית, ולאחר חורבן הבית קבע ישיבה לתורה ביבנה ארבעים שנה. ור' (אלעזר) [אליעזר] ור' (יהודה) [יהושע] ור"ג קיבלו מרבן יוחנן בן זכאי. ורבי טרפון ור' עקיבא ור' ישמעאל קיבלו מר' אליעזר ור' יהושע, ור' מאיר ור' יהודה ור' יוסי ורבי נחמיה ור' אלעזר בן שמוע קיבלו מר' טרפון ור' עקיבא ור' שמעון [ס"א ר' ישמעאל], [רבי] ור' נתן קיבלו מר' מאיר וחביריו. ור' חייא ור' שמעון ברבי ובר קפרא ור' חנניא קיבלו מרבי:
<b>הרי לך סוף תנאים.</b>
<b>תחילת</b> אמוראים. רב ושמואל בבבל. ור' יוחנן וריש לקיש בארץ ישראל. תלמידי דרב ושמואל, רב הונא ורב כהנא ורב אסי ורב יהודה ורב נחמן, למטה מהן רב חסדא ורב ששת, למטה מהן רבה ור' יוסף, למטה מהן אביי ורבא, למטה מהן רב פפא ורב הונא בריה דרב יהושע, למטה מהן רב אשי ורבינא סוף הוראה: ותלמידי דר' יוחנן, ריש לקיש ור' יהושע בן לוי ור' אלעזר, ולמטה מהן עולא ור' אבא [ס"א ור' אבהו], ולמטה מהן ר' אמי ור' אסי. ואחריהן רב זגא ורב סמונא (סוף חברא) [סוף סברא]. ור' יונתן סוף מעשה: מיכן אתה למד בתנאין ואמוראין, הי רבה והי תלמודא, והי בר זוגיה, אינך דהון תלמידייהו בתרייהו לא קחשיב להו:
<h2>כללי הש"ס</h2>
<h3>סעיף א</h3>
כל סתם משנה רבי מאיר, תוספתא רבי נחמיה, סתם ספרא ר' יהודה בר אלעאי, סתם ספרי ר' שמעון בן יוחאי, וכלהו אליבא דרבי עקיבא והם היו תלמידי רבי עקיבא ולאחר מותו נחלקו על דעתו.
<h3>סעיף ב</h3>
אמר בן עזאי כל חכמי ישראל לפני כקליפת השום חוץ מן הקרח הזה ומנו עקיבא בן יוסף, ורבי יהושע בן קרחה היה בנו של רבי עקיבא הקרח.
<h3>סעיף ג</h3>
רבן גמליאל שהיה בימי ר' עקיבא הוא אבי אביו של רבינו הקדוש.
<h3>סעיף ד</h3>
כל "אחרים אומרים" הוא רבי מאיר כשהיה אומר דבר משם רבו אלישע בן אבויה שנקרא "אחר" היו אומרים עליו "אחרים אומרים".
<h3>סעיף ה</h3>
כל "יש אומרים" רבי נתן.
<h3>סעיף ו</h3>
כל "רבי יהודה" סתם במשנה וברייתא שחולק עם רבי מאיר ורבי יוסי ורבי שמעון ורבי נחמיה ורבי אלעזר, הוא רבי יהודה ברבי אלעאי. כל "רבי שמעון" סתם הוא ר' שמעון בן יוחאי. כל "רבי אלעזר" שבמשנה וברייתא סתם הוא רבי אלעזר בן שמוע.
<h3>סעיף ז</h3>
כל רבי אליעזר במשנה וברייתא סתם הוא רבי אליעזר בן הורקנוס, כל "ר' יהושע" במשנה וברייתא סתם הוא רבי יהושע בן חנניה שהיה בימי קיסר.
<h3>סעיף ח</h3>
כל תקנה סתם היא תקנת עזרא.
<h3>סעיף ט</h3>
כל מקום ששנינו "בראשונה כך וכך" ואין שם שם חכם -- כן הלכה.
<h3>סעיף י</h3>
כל מקום ששנינו במשנתנו "במה דברים אמורים, אימתי בזמן, באמת" -- הלכה למשה מסיני.
<h3>סעיף יא</h3>
כל סתם משנה הלכה, מחלוקת ואח"כ סתם הלכה כסתם, סתם ואח"כ מחלוקת אין הלכה כסתם, סתם במשנה ומחלוקת בברייתא הלכה כסתם, מחלוקת במשנה וסתם בברייתא אין הלכה כסתם. הלכך כל מקום שחולקין שני חכמים בתוספתא בספרא ובספרי וסתם במתניתין כחד מנייהו הלכה כמאן דסתם מתניתין כוותיה. וכל מילתא דפליגי בה במתני' וסתמא בברייתא לית הלכתא כאותה ברייתא.
<h3>סעיף יב</h3>
כל מקום ששנינו "חזרו בית הלל להורות כבית שמאי" -- הלכה כבית שמאי. אבל בכל שאר מקומות שחלוקים ב"ש וב"ה הלכה כב"ה חוץ מזו -- "בית שמאי אומרים מכבדין את הבית ואח"כ נוטלין לידים ובית הלל אומרים נוטלין לידים ואח"כ מכבדין את הבית", שהלכה כבית שמאי. ולמי שמהפך אותם ושונה אותם -- אף בזו הלכה כבית הלל.
<h3>סעיף יג</h3>
כל עדות שהעידו בבחירתא דבר ברור הוא.
<h3>סעיף יד</h3>
כל מקום ששנים חלוקים ואחד מכריע -- הלכה כדברי המכריע, ומכריע לאו בהדייהו הוה אלא לבתר זמן ופליג לחד מנייהו.
<h3>סעיף טו</h3>
רבי אליעזר ורבי יהושע -- הלכה כרבי יהושע, רבי אליעזר ורבי עקיבא -- הלכה כרבי עקיבא, רבי טרפון ורבי עקיבא -- הלכה כר"ע, רבי ישמעאל ורבי עקיבא -- הלכה כרבי עקיבא, רבי יוחנן בן נורי ורבי עקיבא -- הלכה כרבי עקיבא.
<h3>סעיף טז</h3>
כל מקום שנחלק רבי עקיבא עם יחיד הלכה כמותו שהלכה כרבי עקיבא מחבירו ולא מחביריו.
<h3>סעיף יז</h3>
רבי מאיר ורבי יוסי -- הלכה כר' יוסי,רבי יהודה ורבי יוסי -- הלכה כרבי יוסי, רבי שמעון ורבי יוסי -- הלכה כר' יוסי,רבי נחמיה ורבי יוסי -- הלכה כר' יוסי.
<h3>סעיף יח</h3>
רבי שמעון ורבי יהודה -- הלכה כר' יהודה, והלכה כרבי יהודה בעירובין אבל לא במחיצות, רבי יהודה ור' נחמיה -- הלכה כר' נחמיה.
<h3>סעיף יט</h3>
רבי יהודה ור' אליעזר בן יעקב -- הלכה כרבי אליעזר בן יעקב, והלכה כרבי אליעזר בן יעקב בכל מקום דקיימא לן משנת ר' אליעזר בן יעקב קב ונקי.
<h3>סעיף כ</h3>
ר' מאיר ור' שמעון -- הלכה כדברי המחמיר, והלכה כרבי שמעון בכולי שבת ואפילו בדבר שאינו מתכוין, אבל במוקצה מחמת איסור דאורייתא אין הלכה כר' שמעון.
<h3>סעיף כא</h3>
רבי מאיר ורבן גמליאל -- הלכה כרבן גמליאל הלכה כר"ש בן גמליאל, רבי ור' אלעזר בר' שמעון -- הלכה כרבי, רבי ורבי שמעון בן אלעזר -- הלכה כרבי, רבי ורבי ישמעאל בר' יוסי -- הלכה כרבי, ואם אמר ר' ישמעאל בר' יוסי משום אביו -- הלכה כמותו.
<h3>סעיף כב</h3>
הלכה כרבי מחבירו אבל לא מחביריו. ובמקום אביו אין הלכה כמותו.
<h3>סעיף כג</h3>
כל מקום שאמר רבי שמעון בן אלעזר בלא מחלוקת הלכה כמותו. והלכה כר' יהושע בן לוי בכל מקום.
<h3>סעיף כד</h3>
אף על פי שנתנו חכמים כלל לומר פלוני ופלוני הלכה כפלוני, היכא דאיכא אמוראי בתראי דקיימי כחד מינייהו הלכתא כוותיה.
<h3>סעיף כה</h3>
כל היכא דפליגי תרי תנאי או תרי אמוראי בהדי הדדי ולא אתמר הלכתא לא כמר ולא כמר, אי איכא רבה בהדי תלמודא -- לית הלכתא כתלמידא במקום רבה עד רבא, ומרבא ואילך הלכתא כבתראי.
<h3>סעיף כו</h3>
תוספתא אינו אלא דבר קצוב ולא דבר מסויים, וכן תורת כהנים שהוא ספרא דבי רב, ולא מכילתא שהוא ספר ואלה שמות מן החדש הזה לכם עד סוף ספרא, ולא ספרי שהוא ספר במדבר מן "וישלחו מן המחנה" עד סוף משנה תורה. ושמן של אלו מדרש ונקראים בל' התלמוד ברייתא. יש מהם שהם הלכה ויש מהם שאין הלכה. כיצד?
כל ברייתא שאין חולקין עליה בתלמוד הלכה כמותה כגון זו: אדם עומד בשדה ערום ומכסה עצמו בתבן ובקש ובכל דבר וקורא ק"ש אבל לא יתפלל עד שיתכסה עצמו. זו ודאי הלכה כמותה שהרי אין חולקין עליה בתלמוד ולא עוד אלא שיש לה סיוע מן התלמוד דאמר רב תחליפא בר אבדימי אמר שמואל (סוכה י, א) הישן בכילה ערום הרי זה מוציא ראשו חוץ לכילה וקורא ק"ש ואוקימנא בכילה שאינה גבוהה י' טפחים דכיון דפחותא מי' טפחים דמי כמאן דכריך בגוה ומכסי ושרי ליה למיקרי ק"ש וכל שכן בשדה שאין שם בגדים שיתכסה בתבן ובקש וכיוצא בהן ואל יתבטל ממלכות שמים.
וכל ברייתא שחולקים עליה בתלמוד אין הלכה כמותה דהא מתניתא דיוקא טפי מברייתא. ואשכחנא בכמה דוכתין דאין הלכה כמתניתא כי הא דאמר מתני' יחידאה היא או מתני' מני בית שמאי היא לאפוקי מבית הלל דעקרינן ליה מהלכתא, וכל שכן ברייתא דפליגי עלה בתלמודא כי ההיא דתניא העושה ציצית אומר זמן דלאו הלכתא היא דליכא לדמויי להא דאמרינן העושה לולב לעצמו מברך שהחיינו וכן תניא העושה סוכה לעצמו אומר שהחיינו דהא לא מברבינן שהחיינו אלא אמאי דאתי משתא לשתא דאמר רבה כי הוינא בי רב כהנא איבעיא לן מהו לומר זמן בראש השנה וביום הכפורים כיון דמזמן לזמן קא אתו אמרינן (עירובין דף מ' ועיין בסוכה דף מ"ו ע"א ובתוס'), והכי הוא מסקנא דמילתא דקאמרינן נמי בסוכה בסופה דשמעתא אתו לקמיה דרב יהודה אמר להו אנא אקרא חדתא נמי אמינא זמן דקרא משתא לשתא נמי קא אתיא וסוכה ולולב נמי קביע להו זמן הלכך בעי למימר שהחיינו, אבל ציצית דלא קביע ליה זמן לא בעי למימר שהחיינו ולאו הלכה היא ההיא ברייתא. הילכך ליכא למיקם עלה דברייתא ותוספתא וספרי וספרי כי אם על פי אמוראים שבתלמוד.
<b>חסל סדר המשנה. וזהו סדר התלמוד.</b>
<b>אמוראים</b>
<h3>סעיף כז</h3>
כל רבי אלעזר סתם בתלמוד הוא ר"א בן פדת.
<h3>סעיף כח</h3>
כל ר' יהודה סתם הוא רב יהודה בר יחזקאל ורב הונא הוה בר זוגיה ושניהם תלמידי רב היו, ורב הונא הוה בר זוגיה דשמואל.
<h3>סעיף כט</h3>
כל מעשה בחסיד אחד -- או רבי יהודה בן בבא או ר' יהודה בר אלעאי.
<h3>סעיף ל</h3>
כל היכא דאיכא רב ספרא משום חד דבי רבי ומנו ר"ג -- בנו של רבי הוא.
<h3>סעיף לא</h3>
כל היכא דפליגי רב ורבי יוחנן -- הלכה כר' יוחנן. רבי אלעזר ורבי יוחנן -- הלכה כר' יוחנן לבר מתלת דהלכה כר"א. שמואל ור' יוחנן -- הלכה כר' יוחנן.
<h3>סעיף לב</h3>
רבי שמעון בן לקיש ור' יוחנן -- הלכה כר' יוחנן לבר מתלת דהלכה כר' שמעון בן לקיש. חדא בריש החולץ גבי החולץ למעוברת והפילה, תניינא ביש נוחלין המחלק לנכסיו על פיו ריבה לאחד ומיעט לאחד והשוה להם הבכור, תליתאה ביש נוחלין הכותב כל נכסיו לבנו אחר מותו האב אינו יכול למכור מפני שכתובים לבן והבן אינו יכול למכור מפני שהם ברשות האב, בהני תלת הלכה כר' שמעון בן לקיש.
<h3>סעיף לג</h3>
רב ושמואל -- הלכתא כרב באיסורי וכשמואל בדיני.
<h3>סעיף לד</h3>
עולא רב ולוי אין הלכה כמותם בשבת בדיני מוקצה משום דס"ל כרבי יהודה, שמואל זעירי ור' יוחנן הלכה כמותם בדיני מוקצה משום דס"ל כר' שמעון.
<h3>סעיף לה</h3>
כל רב ורבי חנינא הלכה כרב. רב ורב הונא -- הלכה כרב. רב הונא ורב חסדא -- הלכה כרב הונא. רב הונא ורב נחמן -- הלכה כרב הונא באיסורי וכרב נחמן בדיני. רב נחמן ורב ששת -- הלכה כרב נחמן בדיני וכרב ששת באיסורי.
<h3>סעיף לו</h3>
רבה ורב יוסף הלכתא כרבה לבר מתלת -- שדה ענין ומחצה -- דהלכתא כרב יוסף.
<h3>סעיף לז</h3>
רב אחא ורבינא -- הלכתא כרבינא לבר מאומצא ביעי ומיזרקי, שלש הלכות הן בפרק גיד הנשה.
<h3>סעיף לח</h3>
רב אשי ורב כהנא -- הלכה כרב כהנא רב אשי ורבינא -- הלכה כרב אשי. והלכתא כמר בר רב אשי בכולא תלמודא בר ממיפך שבועה ומכתב אודיתא דאמר מר בר רב אשי בדאורייתא נמי מהפכינן שבועתא ומכתב אודיתא כי ההוא דאכמין סהדי בכילתא.
<h3>סעיף לט</h3>
אביי ורבא -- הלכתא כרבא לבר משיתא דהלכתא כותיה דאביי וסימנך יע"ל קג"ם.
<h3>סעיף מ</h3>
כל היכא דאיכא "השתא דלא אתמר הלכתא לא כמר ולא כמר, דעביד כמר עביד ודעביד כמר עביד", וכן הלכה.
<h3>סעיף מא</h3>
כל קושיא שלא הוכרעה לא בראשונה ולא באחרונה, עשה כזו עשה עשה כזו עשה.
<h3>סעיף מב</h3>
כל שמעתתא דלא איפליגי בה הלכתא היא.
<h3>סעיף מג</h3>
כל "מהכא" שמעתתא היא, כגון "אלא מהכא" או "ותפשוט לה מהכא".
<h3>סעיף מד</h3>
כל "מהא" ברייתא היא.
<h3>סעיף מה</h3>
כל היכא דאיכא "תסתיים" כן הלכה וסיומא דמילתא היא ואין לה מה שתחזור בו.
<h3>סעיף מו</h3>
כל "אמר רחמנא" הלכה למשה מסיני היא.
<h3>סעיף מז</h3>
כל אפנויי יתרים הם במקרא ולא היה צריך לכתבו כמו איש פנוי שאין לו עסק ולא כתבו הכתוב אלא ללמוד מהם ואין להשיב תשובה של כלום כי פנוי הוא ללמוד ולא להשיב.
<h3>סעיף מח</h3>
כל "תיקו", דאיסורא לחומרא, דממונא לקולא.
<h3>סעיף מט</h3>
כל היכא דאיכא תרי לישני בחד מילתא, בדאורייתא עבדינן לחומרא, בדרבנן עבדינן לקולא.
<h3>סעיף נ</h3>
כל היכא דתשכח קמאי דפליגי ובתראי דפליגי נמי בההיא פלוגתא כגון אביי ורבא או בתראי אחריני -- הלכתא כבתראי.
<h3>סעיף נא</h3>
כל היכא דאיכא רבנן קמאי ורבנן בתראי כגון תלמידים שלהם שהוסיפו על דברי הראשונים, הלכה כמותם.
<h3>סעיף נב</h3>
כל לאפוקי וא"כ לית הלכתא.
<h3>סעיף נג</h3>
כל "תיובתא" אין עושים כאותה תיובתא.
<h3>סעיף נד</h3>
כל מקום שנאמר "קשיא", דבר תלוי הוא.
<h3>סעיף נה</h3>
כל היכא דאיכא "תיובתא דפלוני תיובתא", אין הלכה כאותו פלוני אלא כחבירו ותיובתא לשון שבירה.
<h3>סעיף נו</h3>
כל היכא דאיכא "הא לאו בפירוש אתמר אלא מכללא אתמר" מהלכה שהיא מפרק אחר או מאותו פרק או מענין אחר והלכה למעשה היא וזו הלכה למעשה. ע"ש ותמצא אותה שמביאים אותה ממקום אחר ותדע.
<h3>סעיף נז</h3>
כל היכא דאיכא "ולא שנינהו", כלומר והלא כבר נשאנו ונתננו בענין זה בפ' פלוני והשבנו תשובה בענין זה כבר.
<h3>סעיף נח</h3>
כל היכא דאיכא "ואנן אשנויי ניקום ונסמוך", כלומר הואיל ונשאנו ונתננו בענין זה בפ' פלוני והשבנו תשובה לחכמים באלה שנויי נסמוך עליהם.
<h3>סעיף נט</h3>
כל היכא דאיכא אדרבא תירוצה היא ומלתא אחריתי היא כלומר שמא כך הוא ושמא אינו כך ומפרשים אותו בסברא.
<h3>סעיף ס</h3>
וכל היכא דאיכא "כל הני למה לי צריכא" וחוזר ואומר "וצריכא", כלומר הני תרוייהו חדא אינון ושויין כחדא ואין ביניהם לא קשיא ולא פלוגתא ולא באו שתיהן אלא לפרש ולפסוק פלוגתא דחכמים שהפליגו למעלה. שאם היה אומר צריכא ולא היה אומר וצריכא לא היה יודע מה אותה פלוגתא או הלכה כמי והיתה ספיקא גדולה, ולכך כתבו שתיהן כדי שלא תוכל לטעות בהם כלל ולא תהיה לך בהם ספיקא כלל.
<h3>סעיף סא</h3>
וכל היכא דאיכא "הא תו למה לי", כלומר למה הוסיף ואמר והלא כבר אמרה פעם אחרת בפ' פלוני או בפ' זה, והואיל ואמרו שם מה היה צריך לומר כאן. ומשיב שאם לא היה חוזר ואומר אותה כאן היה לך ספיקא או טענה גדולה לטעון בה.
<h3>סעיף סב</h3>
וכל היכא דאיכא קושיא בתר קושיא ולא איפסקא הילכתא, חזי היכא מטי. במקום שיש באלו קושיות רבוי דברים הסתכל שם ועיין יפה, ומאותם רבוי דברים תלמד הקושיא הראשונה והשניה.
<h3>סעיף סג</h3>
וכל היכא דנסתפק לך הלכה ולא ידעת במאי קמשתעי ולא ידעת הלכתא כמאן ומאן אמרה, חוזר ומסתכל למשנה של אותה הלכה שהיא ספיקא לך וממנה תלמד.
<h3>סעיף סד</h3>
וכל היכא דאיכא "חסורי מחסרא והכי קתני" זה שכתוב אחר חסורי מחסרא אמרו חכמים חסר מן המשנה וכך היה ראוי במשנה לומר הואיל ולא אמרה אותה המשנה תקנו החכמים בגמרא.
<h3>סעיף סה</h3>
וכל היכא דאיכא "תנא" -- תוספתא היא שנוספה על המשנה ומה שחסר מן המשנה הוסיפו אותו חכמים בגמרא מן הברייתא תוספתא זו שהיא תוס' על המשנה לפיכך אינה כתובה בלשון "תנו רבנן" אלא בלשון "תנא" אף על פי שכל תנו רבנן תוספתא היא.
<h3>סעיף סו</h3>
וכל ברייתא שאינה בלשון "תנו רבנן" אלא בלשון "תניא", ממנה אתה למד שהיא בתורת כהנים.
<h3>סעיף סז</h3>
וכל היכא דאיכא "ואמר מר" -- תשובה היא מאותה ברייתא שהיא תוספתא ותוספתא תנו רבנן היא.
<h3>סעיף סח</h3>
וכל היכא דאיכא "אמר מר", ראה לאותה הלכה הכתובה למעלה ותדע טעמא ועוד טעם אחר.
<h3>סעיף סט</h3>
וכל היכא דאיכא "פשיטא לא צריכא" -- בא להוסיף קולא על קולא.
<h3>סעיף ע</h3>
וכל היכא דאיכא "מאי בינייהו", אם חכם אחד הוא אומר מה יש בין טעם פלוני חכם לטעם שלו, ואם שני חכמים הם אומר מה יש דבר יותר בין טעם פלוני חכם לטעם פלוני חכם.
<h3>סעיף עא</h3>
וכל היכא דאיכא "איבעיא להו", אותם חכמים שהפליגו באותה הלכה אותו פסק הוצרך להם והם שאלו זה את זה לעצמם.
<h3>סעיף עב</h3>
וכל היכא דאיכא "קמיפלגי", חכם בישיבה היה.
<h3>סעיף עג</h3>
וכל היכא דאיכא "תיתי לי", לשון קללה הוא.
<h3>סעיף עד</h3>
וכל היכא דאיכא "אידכר שמיה", שמתא הוא דשתמיה.
<h3>סעיף עה</h3>
וכל היכא דאיכא "מי בדלת", מעשות מלאכה קאמר.
<h3>סעיף עו</h3>
וכל היכא דאיכא "א"ר פלוני ומטו בה משמיה דפלוני", חלוקים היו בדבר לאמר בשם אותו חכם.
<h3>סעיף עז</h3>
וכל היכא דאיכא "א"ר פלוני א"ר פלוני", רבו היה.
<h3>סעיף עח</h3>
וכל היכא דאיכא "א"ר פלוני משום רבי פלוני", לא רבו היה.
<h3>סעיף עט</h3>
וכל היכא דאיכא "מתיב", קשיא היא. "איתיבי", יחיד ליחיד. "מיתיבי", רבים ליחיד.
<h3>סעיף פ</h3>
וכל היכא דאיכא "והא אתמר, והא תנן, והא תניא, ורמינהו", קשיא ולפרוכי קא אתיא.
<h3>סעיף פא</h3>
וכל "איריא" קשיא היא.
<h3>סעיף פב</h3>
וכל הויה קשיא היא כגון "והוינן בה" או "והוי בה ר' פלוני".
<h3>סעיף פג</h3>
וכל היכא שבכל תנויי שלא תמצא בה אביי או רבא או אמוראי אחריני, שמע מינה רב אשי ורבינא תקנום.
<h3>סעיף פד</h3>
ופעמים שתמצא בקושיא אביי ורבא ורב פפא ורבינא, לפי שכולם ראו זה את זה ובדור אחד היו.
<h3>סעיף פה</h3>
כל "רבי" מארץ ישראל וכל "רב" ו"מר" מבבל.
<h3>סעיף פו</h3>
ר' יוחנן ורשב"ל היו תחלת אמוראים בארץ ישראל.
<h3>סעיף פז</h3>
רב ושמואל בבבל, רבי יוחנן ורשב"ל נהגו שררה בארץ ישראל ורב ושמואל נהגו שררה בנהרדעא ובדור אחר היו, ואחריהם רב הונא ורב חסדא, ואחריהם ר"נ ורב ששת, ואחריהם רבה ורב יוסף, ואחריהם אביי ורבא, ואחריהם רב פפא ורב כהנא, ואחריהם רב אשי ורבינא.
<h3>סעיף פח</h3>
רבי יוחנן חי ת' שנים, רב חי ש' שנה, רבן יוחנן בן זכאי ורבי עקיבא והלל הזקן חיו כל אחד מהם מאה ועשרים שנה.
<h3>סעיף פט</h3>
רבי ור' נתן סוף משנה, רב אשי ורבינא סוף הוראה.
<h3>סעיף צ</h3>
רב גדא ורב סימונא סוף סברא, רבי יונתן סוף מעשה.
<b>נשלם סדר תנאים ואמוראים</b>