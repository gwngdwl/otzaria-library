<h1>ספר מלחמת מצווה</h1>
רבינו מאיר ב"ר שמעון המעילי
<span style="color:Gray;"><small><small>© כל הזכויות שמורות למשפחת בלוי</small></small></span>
<span style="color:Gray;">הספר נתרם לעילוי נשמת הרב חיים משה יהודה בן הרב ירמיהו הכהן בלוי</span>
<b><big>פירוש פסוק ראשון של ק"ש ועניני תפלה וי"ג מדות לרבינו מאיר ב"ר שמעון המעילי מנרבונה</b></big>
חלק החמישי [של ס' מלחמת מצוה], לבאר בו פירוש פסוק ראשון של ק"ש ומעיקר עניני התפלה ושלש עשרה מדות. בעיקר אמונתנו וקבלתנו על פי דברי רבותינו ז"ל וסמך המקראות.
הנה ראיתי לבאר ולפרש הזה על דרך הפשט דברים מעניני התפלה, כגון פסוק ראשון של קרית שמע וקדיש וברכו ושלש עשרה מדות, שאנו רגילין בהם, ורבים מסתפקים בביאורם ופירושם. ועתה אבאר הנה תחלה, לפי שהוא עיקר אמונתנו, מקרא ראשון של פרשת שמע, כמו שביארנו אותו בחיבור מאיר תורה בפרשת ואתחנן.
<h2>פסוק ראשון של ק"ש</h2>
<b>אמר שמע ישראל יי' אלהינו יי' אחד.</b> וצריך לבאר בזה למה [לא] אמר רק יי' אחד. והנה שם אלהינו מיותר ושם יי' הבא אחריו......
ועתה נפרש המקרא על דרך האמת: <b>תחלה אמר שמע ישראל,</b> כלומר שישמע ויקבל כל עם ישראל ויאמין כי השם בן ארבע אותיות, שמורה על הויתו ומציאותו והמציאו כל הנמצאים וההוים, הוא אלהינו כלומר שהוא משגיח בנו להנהיגנו כפי הראוי לנו לפי מעשינו וכפי גזרת משפטי חכמתו ורצונו, כי לשון אלהים מורה על זה כלומר שהוא שופט ומנהיג, כמו שבא במקרא אלהים לא תקלל ומתרגמינן דיינא, ואמר עד האלהים יבא דבר שניהם ומתרגמינן לקדם דיינא. וכתיב ואתה תהיה לו לאלהים, ומתרגמינן תהא ליה לרב, פירוש למנהיג ולראש. ואמר אלהינו ולא אמר אלהים, להורות כי עיקר ההשגחה היא בעם הדבקים בו, והם ישראל הנקראים עמו וצאן מרעיתו. וזהו שאמרו אין מזל לישראל, ללמדנו כי אע"פ שהעולם הזה השפל משתלשל ומדבק בכח השבעה משרתים והמזלות, אשר חלק השם הנכבד אותם לכל העמים, אם ישראל עושין רצונו של מקום הוא מנצח המזל וכח המשרתים אם הוא לרוע ומטיב להם. ועל דרך זה היתה הנהגתו עם אברהם וזרעו אחריו. ומה שאמרו מזל מחכים מזל מעשיר ויש מזל לישראל, הכל אמת. לפי שאין השם מנצח המזל וכח מערכת העליונים כי אם לעתים רחוקים ולצורך גדול, לצורך חסידיו הדבקים בו, או לענוש הרעים מאד.
ואמר אחרי כן יי' אחד. כפל השם בן ארבע אותיות בזה, ללמדנו כי השם שהוא מנהיגנו והשגחתו בנו הוא השם הנכבד הבורא הכל וממציא ומהוה הכל. והוא אחד, שמורה על קדמותו מאז ולנצח. ואילו אמר יי' אלהינו אחד ולא כפל לשון השם יתעלה היה מובן מהלשון כי המנהיג אותנו הוא אחד, אבל המנהיג שאר העולם הוא שנים או יותר, לכך כפל בזה ואמר יי' אחד בדרך כלל שאין אחר זולתו ואין עוד מלבדו, כאילו אמר יי' אלהינו הוא יי' אחד. ובא להורות כי הוא הקדמון שאין קדמון זולתו והוא היה, והוא מהוה וממציא ראשון חי חכם יכול מאין חסרון וחלישות כח כלל, וכל זה נשמע במשמעות אחד. שאילו יאמר שום אדם שיהיה הבורא יותר מאחד שיהיו שנים קדמונים או יותר, אם כן בהכרח יתחייב לומר אם יש כח באחד לנצח חבירו אם לא. אם יאמר כי יש כח לאחד לנצח חבירו אם כן המנוצח הוא חלוש הכח ואינו אלוה. ואם יאמר שאין לאחד יכולת ונצוח על חבירו הנה כל אחד מהם חלוש הכח והיכולת. ואין נכון לומר זה, לפי שהאלוה יתכן שיהיה לו יכולת וניצוח מאין שום חלישות וחסרון כח. על כן אין ראוי להאמין בשנים קדמונים או יותר. וגם כן יתחייב לומר שהבורא הוא קדמון מאין ראשית והתחלה. שכל ענין שיש לו התחלה צריך לסבה אחרת קודמת לו, לפי שדבר ידוע הוא לכל בעל שכל שהדבר קודם היותו אינו יכול להוות ולהמציא את עצמו כל שכן זולתו. וכיון שכן יתכן בהכרח להאמין שיש ממציא ראשון נמצא קדמון מאז מאין התחלה וסבה קודמת כלל. וגם כן יתחייב לומר שמי שממציא החיים הוא חי נצחי מאז. ומי שנראה מציאות פעולותיו בדרך החכמה הגדולה ובדרך היכולת והעצמה הנפלאה יתחייב לומר שהוא חכם ויכול. והיותו וחכמתו ויכולתו הכל אחד בקדמות ואחדות אמיתי ונצחי מאין התחלה ומאין תכלית. ואין ראוי להגביל לו זמן, כי הוא מאין זמן ובורא הזמן. גם אין ראוי להגביל לו מקום, כי הוא מקום עולמו ואין עולמו מקומו. וכבר באה הקבלה בביאור זה בהרבה מקומות, כמו שאמרו בבראשית רבה ויפגע במקום אין פגיעה אלא תפלה, ואין מקום אלא הקב"ה, ולמה נקרא שמו מקום לפי שהוא מקום עולמו ואין עולמו מקומו. ודרשו מעונה אלהי קדם שהוא מעון עולמו. ונאמר יי' מעון אתה היית לנו לדור ודור. ונאמר אם אסק שמים שם אתה ואציע' שאול הנך. ונאמר הנה השמים ושמי השמים לא יכלכלוך אף כי הבית הזה אשר בניתי. ונאמר אם יסתר איש במסתרים ואני לא אראנו הלא את השמים ואת הארץ אני מלא. וכאלה רבים במקרא. ואמרו רבותינו ע"ה מנין שהשכינה בכל מקום שנאמר אתה הוא יי' לבדך אתה עשית את השמים ואת הארץ וגו' שלוחך לא כשלוחי בשר ודם שלוחי בשר ודם במקום שמשתלחין לשם מחזירין שליחותן [אבל] שלוחך למקום שמשתלחין לשם אין מחזירין שליחותן שנאמר התשלח ברקים וילכו ויאמרו לך הננו יבאו ויאמרו לא נאמר אלא ויאמרו לך הננו מלמד שהשכינה בכל מקום. ועוד אמרו מנין שהשכינה בכל מקום שנאמר והנה המלאך הדובר בי יוצא ומלאך אחר יוצא לקראתו, אחריו לא נאמר אלא לקראתו, מלמד שהשכינה בכל מקום. וכן בהרבה מקומות. אף כי השכל מורה בהכרח על זה, כי אילו הגביל לו מקום, כבר היה המקום ההוא קדמון כמוהו, וכבר ביארנו שאי אפשר לעולם לשני קדמונים. וחכמי המחקר האריכו בו מאד בביאור דברים אלו, כמו שנמצאו דבריהם בחיבוריהם. ואין אנו צריכין להאריך בהן. רק שהוצרכנו לדבר בזה בקצרה בענין מתבאר לכל ההמון להודיע להם מה יש לנו להאמין באחדותו האמיתית.
ומעתה בהאמת דברים אלה שביארנו בלב כל משכיל יתאמת בלבו הרחקת אמונת גוף ודמות וצורה וגשמות וכל התוארים המיוחסים בנברא, כי כבר ידוע הוא כי הגוף אי אפשר לו להיות בשני מקומות אף כי בכל מקום ויש לו מחיצות מבדילות בינו ושאר דברים והוא המקבל דמות וצורה לא דבר אחר.
ומה שמתארים כתובי הנבואה בכל התוארים הנמצאים בהם, כמו עיני השם ויד השם ופי השם וירידה ועליה וכיוצא בהם, כולם הם בדרך המשל והדמיון, כמו שכתב רבנו שלמה מאיר הגולה כי לשכך את האוזן באו הדברים ההם. וכן גלה לנו המתרגם שתרגם המקראות ברוח הקודש. וה"ר משה בה"ר מימון וגאונים גדולים רבים האריכו בביאור דברים אלו. והראיות רבות על זה, אין צורך לנו בזה להאריך בהם. גם הרב ר' אברהם ב"ר דוד כתב בסוף בעלי הנפש וזהו לשונו:
וידע כל נוצר שאינו נפרד מן היוצר. ואינו מחובר לו, כי כל מחובר מוגבל וכל מוגבל מחודש. והבורא יתברך אין בו אחת מן המדות האלה, כי הוא קדמון לא מוגבל ולא מחודש. אך כי הבורא ברא את הנברא יש מאין. ואם הוא יש מחפצו ומרצונו לעשות מצותו ולקבל שכרו אם טוב אם רע. ואין ישותו חוצצת ולא נפרד ולא מגבלת ולא ממעטת. כי הוא כאין נגדו כקדמותו וכראשיתו. והבורא יתברך הוא מקום העולם ואין עולמו מקומו. ותבנית הדבר כאשר העולם מלא מן האיר, והכל נכנסין בתוך האויר, נרגשין ממנו ואינו נראה להם. ואם דמה הכתוב האדם ביד הבורא לחומר ביד היוצר, להשמיע את האוזן מה שהיא שומעת. אך רחוק המשל מן המליצה כרחוק מזרח מן המערב, כי היוצר העושה מלאכת החומר אע"פ שעושה הכלי מן העפר הדק הנה העפר קדם את הכלי וקדם את היצר האומן, על כן מעשה ידי האומן חוצצין לפניו ומפרידין בינותיו וממעטין ראות עיניו ודוחקין עליו. אך הבורא יתברך לא קדמו כל דבר ומאין ברא את הכל. על כן לפניו אין חוצץ ואין מפריד. וכל זה יתן החי אל לבו, כי הוא רואה את בוראו בעין לבו מה שאין עיניו רואות, עכ"ל.
וכדי שיכוין האדם לבו בקבלת יחודו התקינו שיהא מאריך באחד, וכמו שביארנו בפרק היה קורא. וכתב רבינו האיי שצריך לנענע בראשו [בארבע] רוחות, לומר שהוא בכל ומושל ומשגיח בכל. וקבלתי מאדוני אבי שצריך שיכוין לבו בכל אחד משש קצוות עד אין סוף ותכלית. וזהו על הדרך שביארנו שהוא מאין גבול ותכלית וממשלתו מאין גבול ותכלית.
עוד יש לנו לבאר מה שהתקינו לומר אחר מקרא זה <b>ברוך שם כבוד מלכותו לעולם ועד.</b> למה הזכירו בזה שם ושינו לשון המקרא שכתוב בנבואה <b>ברוך כבוד יי' ממקומו,</b> ולא כתוב שם שם <b>כבוד השם</b> וגו'. ואמרו בהגדה כי יעקב אבינו אמר זה כשאמרו לו בניו שמע ישראל וגו'. כלומר דע כי לבנו לב אחד לאבינו שבשמים, ופתח הוא ואמר ברוך שם וגו'. והטעם לפי שהם הזכירו השם המיוחד אמר הוא <b>ברוך שם כבוד מלכותו.</b> ונראה לומר כי מה שאמ' בנבואה ברוך כבוד וגו', רצה לומר כי כבוד השם, שהוא כלל היצירה כמו שכתוב כל הנקרא בשמי ולכבודי בראתיו, ברוך ממקומו. כלומר שפע המציאות הוא בא ממקומו של כבוד, והוא הבורא יתעלה כמו שאמרו שהוא מקום עולמו. ואין לפרש ממקומו שיהא שב אל השם, כי כבר ביארנו שאין עולמו מקומו ולא יגבילנו מקום. ואפשר לומר כי בא מקומו בזה על דרך שאר התוארים בדרך משל ורצה לומר ממציאותו או ממעלתו. כאמרם על חכם אחד שהוא ממלא מקום אבותיו, לא רצו לומר על המקום רק [על] מעלת אבותיו. כך ברוך ממקומו ר"ל ממעלתו.
ורבותינו הוסיפו ביאור בזה באמרם ברוך שם כבוד. והזכירו בזה לשון שם, לפי שידוע הוא כי אין מושג לנו מאתו, רק שנשיג השם לבד כלומר מצד פעולותיו נשיג כי הוא נמצא חי חכם ויכול, אך מהות מציאותו לא ניתן לשום נברא להשיג, כי איך ישיג הנברא הבורא שקדמו והמציאו. והנה לא נשיג רק השם בלבד, כלומר שהוא קדמון נמצא ושהוא ממציא כל הנמצאים. לכך אמ' שם כבוד מלכותו, כלומר שהוא מולך על כל הנמצאים והוא מנהיגם ומשגיח בהם כמלך שמוליך העם לפי רצונו, ומלך נגזר מלשון מוליך. ואמר לעולם ועד, כלומר מבלי הפסק, כמו שאמרו במסכת עירובין כל מקום שנאמר נצח סלה עולם ועד אינו אלא לעולם ולעולמי עולמים. וכן כתוב <b>ברוך שם כבוד מלכותו לעולם ועד.</b> יסד ארץ על מכוניה בל תמוט עולם ועד.
ואחר אשר בארנו משמעות ברוך כבוד יי' ממקומו יש לנו לבאר ענין שילוש הקדושה וקדיש וברכו שתקנו רבותינו לאומרם בעשרה. כתוב במראה <b>הנביא ישעיהו</b> ואמר זה אל זה ואמר <b>קדוש קדוש קדוש יי' צבאות מלא כל הארץ כבודו.</b> ויש שאומרים כל המלאכים קוראים זה אל זה <b>ק' ק'</b> ואחר כך אומר <b>קדוש יי' צבאות</b> וגו'. אך דעת רבותינו ע"ה הוא כי שילוש הקדושה הוא על השם יתברך. ואמרו בגמרא חולין בפרק גיד הנשה כת אחת אומרת קדוש וכת אחרת אומרת <b>קדוש קדוש</b> וכת אחרת אומרת <b>קדוש קדוש קדוש יי' צבאות מלא כל הארץ כבודו.</b> וצריך לבאר זה מה רוצה לומר מלת קדוש וענין הפרש אלו שלש הכתות, גם מפני מה לא בא השילוש בלשון גדול ונורא וגבור ושאר התוארים כמו בלשון קדוש. ויש לומר כי לשון קדוש באה על ענין הפרשה והבדלה, כמו שכתוב והתקדשתם והייתם קדושים, כלומר הפרישו עצמכם מכל טומאה והייתם קדושים כי השם קדוש כלומר מפורש ומובדל ממנו מדעתו ומהשגתנו. וזהו שאמרו כת אחת אומרת קדוש, כלומר שהכת הראשונה אינה אומרת רק קדוש אחד, כלומר שהוא נבדל מהשגתם. והוא כנגד כת המלאכים, שאין ביניהם ובין המקום רק הפרש אחד שאין למעלה מהם רק השם יתעלה. והשני הוא אומר פעמים קדוש כנגד כת הגלגלים והמשרתים שהעולם מתנהג על ידם, שאינם משיגים לא מציאות המלאכים שלמעלה מהם וכל שכן מציאותו. ורוצה לומר שהשם מפורש מהם וגם משלמעלה מהם. כת אחת אומרת קדוש קדוש קדוש, כנגד הכת השלישית שהם בני אדם מהם שאינם משיגים בו כל כך כמו שעושה כת המלאכים וכת הגלגלים. והם אומרים ק' ק' ק', כלומר שהוא מופרש מהשיג מהם וגם מכת הגלגלים שלמעלה מהם וגם מכת המלאכים שלמעלה מהם.
ויש מפרשים שילוש הקדושה על משמעות השלוש זמנים, כלומר מאז וגם עתה ולעולמים, והוא כמו עבר ועומד ועתיד, כי לעולם קדושתו היא מאין הפסק היתה והווה ותהיה. וכל הכונות בזה הן אמת. והמתרגם תרגם קדיש בשמיא בית שכינתיה קדיש על ארעא עובד גבורתיה קדיש לעלם ולעלמי עלמיא. ונראה לפרש שכלל כל העליונים כאחד. וזכר אחר כן הארץ שהוא עולם השפל ואמר לעלם ולעלמי עלמיא, כלומר לאורך זמן [כן היה וכן יהיה] לעולם ועד. וכן תרגם אונקלוס יי' ימלוך לעולם ועד לעלם ולעלמי עלמיא.
והחכם בעל הכוזרי כתב קדוש הוא כנוי, שהוא נקדש ומרומם (משתאות) [מהשתווות] לו מדה ממדות הברואים. ואם יקרא בהם [הוא דרך הערבה].
<h2>פירוש הקדיש</h2>
<b>[פירוש הקדיש...... אמר יתגדל ויתקדש שמיה רבה....</b> לפי שהכל הוא בכונה] ובחפץ מכוון מאתו לטוב ולחסד. ואפילו העונשין לטובים והיסורין ופורענות הרשעים הכל טוב ליסר ולהוכיח בני העולם, כמו שכתוב ויענך וירעיבך להטיבך באחריתך, ונאמר וביערת הרע מקרבך, ונאמר והנשארים ישמעו וייראו. ודעתנו קצרה מהשג דעתו, כמו שכתוב כי גבהו שמים מארץ וגו'. ועל כן אין לנו להרהר אחר מדותיו אע"פ שעתה אנחנו בגלות ויד מכחישיו תקפה על עצמן. רק שנאמין כי הכל בצדק ובמשפט מאתו, ונוחיל לישועתו, וכמו שהארכנו בענין זה במקום אחר. ואמר בעגלא ובזמן קריב, כלומר שימליך מלכותו על כל העולם במהרה ובזמן קרוב, כי בבא משיחנו ובצאתנו מן הגלות ימלוך השם על כל מעשיו, כלומר שיקבלו כולם את עול מלכותו, כמו שכתוב ועלו מושיעים בהר ציון לשפוט את הר עשו והיתה ליי' המלוכה, ונאמר והיה יי' למלך על כל הארץ ביום ההוא יהיה יי' אחד ושמו אחד. ונאמר כי אז אהפוך אל עמים שפה ברורה לקרוא כולם בשם יי' ולעבדו שכם אחד.
ואמר אמן יהא שמיה רבה מברך לעלם ולעלמי עלמיא, על דרך המקרא שכתוב אמן כן יעשה יי', כלומר אמן שתתקיים תפלה זו ויהא שמו הגדול מבורך לעולם ולעולמי עולמים. כלומר בעולם הזה ולעתיד לבא בזמן המשיח, ובעולם הבא שהוא אחר צאת האדם מן העולם הזה, והוא במותו שהגוף ישוב אל הארץ כשהיה והרוח תשוב אל האלהים אשר נתנה, ובעולם תחיית המתים. וכל אלו הזמנים רמוזים ביוצר של שבת אין ערוך אליך יי' אלהינו בעולם הזה ואין זולתך מלכנו לחיי העולם הבא אפס בלתך גואלנו לימות המשיח ואין דומה לך מושיענו לתחיית המתים. וקבלתי כי בתיבות אלו יש כ"ח אותיות כנגד כ"ח אותיות שיש בפסוק ראשון של בראשית ופסוק וידבר אלהים את כל הדברים האלה לאמר. וגורסין שמה רבה, בלא יו"ד, וכן מצינו בדניאל שכתוב שמה בלא יו"ד. ויש שגורסין שמיה ביו"ד, וגורסין ועלמי עלמיא בלא למ"ד כדי להשוות המנין לכ"ח אותיות באלו התיבות יהא שמיה רבה מברך לעלם ועלמי עלמיא. ולגירסא האחרת שמה בלא יו"ד, וגורסין ולעלמי בלמ"ד, וכן גירסת רוב העולם. וכן נראה על לשון המתרגם יי' ימלוך לעולם ועד ולעלמי עלמיא. ואמרו שראוי לענות אותו בכל כחו, כדאיתא בפרק מי שמתו כל העונה אמן יהא שמיה רבה מברך בכל כוחו קורעין לו גזר דינו של שבעים שנה, פירוש בכל כונתו, ובכל איבריו שלא תכוין ולא יחשוב בדברים אחרים כמו שכתוב כל עצמותי תאמרנה יי' מי כמוך. ואמר אחר כן יתברך וישתבח ויתפאר ויתרומם ויתנשא ויתהלל ויתעלה שמיה דקודשא בריך הוא לעילא מכל ברכתא ושירתא תשבחתא ונחמתא דאמירן בעלמא ואמרו אמן. ויש בזה שבעה לשונות של שבח כנגד שבעה רקיעים, וכנגד שבע תיבות שיש בפסוק ראשון של בראשית ובפסוק שמעלה שהזכרנו וידבר אלהים את כל הדברים וגו' שהוא בתחלת מתן תורה.
ומצאתי כתוב שהן שבע תיבות כנגד <b>ז' רקיעים, ז' ארצות, ז' תהומות,</b> וז' כוכבי אל שהם שבעה משרתים, וכנגד שלשה אבות וארבע אמהות, שהן יסוד עולם. וכ"ח אותיות שיש בפסוק כנגד כ"ח פנים שבגלגל, שני חלקים ושליש חלק לכל מזל ומזל לשנים עשר מזלות. וכנגדן אמ' שלמה <b>חצב עמודיה שבעה,</b> וכנגד שיש בבראשית שבע תיבות כן אמרן שלמה בשבעה פסוקים. וכן שבע תיבות שבבראשית כנגד שבע אותיות שבאל"ף בי"ת שבהן ברא הקב"ה כל השבעים, והן שבע כפולות <b>בג"ד כפר"ת.</b> וכן שבע תיבות כנגד שבע קצוות. שש קצוות שבעולם, והיכל הקדש מכוון באמצע. וראשי התיבות שבבראשית חשבונן כ"ב כנגד כ"ב אותיות שבהן ברא הקב"ה את עולמו. עד כאן. ונראה לומר כי השבעים משרתים כל אחד ואחד יש לו ארבע פנים, כענין המקרא וארבע פנים לאחד וגו'. ובין כולם הם כ"ח פנים.
ואמר בתחלה מברך, ואחר כך יתברך שהוא לשון מתפעל, כי מתחלה בא על תפלת הגאולה שיבינו כל העולם אלהותו ויקבלו עול מלכות, כמו שאמר וימליך מלכותיה, כמו שפירשנו למעלה. ולכך אמר יהא שמיה רבה מברך, כלומר שיהא מבורך על ידי אחרים, כלומר על ידי כל העולם שימליכוהו עליהם. אך אחר כן אמר ויתברך, שהוא לשון מתפעל על ידי עצמו, כלומר כי הכל מאתו, אף כשיברכוהו בני העולם וישבחוהו לא בא אלא מאתו בעשותו הנוראות והנפלאות הגדולות שאין שום נברא יכול לעשותם אף לא להשיגם על אמתתם, לכך נאמר ויתברך כלומר שמעצמו הוא מתברך ומשתבח כמו שפירשתי. והתקינו בזה שבע לשונות של שבח כמו שכתבנו, לרמוז על זה כי כל מעשה העליונים שהם על ידי השבעה משרתים שפעולתם נראית בתחתונים שהם בשבע ארצות ושבע תהומות כולם הם מאתו לא מהם כלל, כי כולם נבראים בכוחו וברצונו יש מאין.
ואמר לעילא מכל ברכתא וכו', כלומר שהוא מרומם על כל הברכות והתהלות, שאין ביכולן כדי השגת מעלתו וגדולתו אחת מני אלף אלפים. כי כולם הם כנגדו על דרך משל, לשכך את האוזן מה שהיא יכולה לשמוע. כי לשון מתפעל מורה על זה.
<h2>פירוש ברכו</h2>
<b>ונבאר הנה פירוש ברכו, לפי שהוא דבר של קדושה ואינו נאמר אלא בעשרה,</b> והתקינו לומר השליח צבור <b>ברכו את יי' המבורך</b> והצבור עונין <b>ברוך יי' המבורך לעולם ועד,</b> על דרך שאמר דוד <b>ברכו יי' מלאכיו וגבורי כח עושי דברו לשמוע בקול דברו ברכו יי' כל מעשיו בכל מקומות ממשלתו ברכי נפשי את יי'.</b> אמר תחלה ברכו יי' מלאכיו גבורי כח וגו' כנגד החסידים שבדור, ולא אמר כל לפי שהם מעטים, וקראם גבורי כח שהם כובשים יצרם על יראת יוצרם. ואמרו איזהו גבור הכובש את יצרו, וכן דרשו מקרא זה במסכת קדושין בפרק בתרא. ואמר לשמוע בקול דברו, שהשמיעה היא על מצות לא תעשה, שאין בה אלא שמיעה בלבד, שאין בה שום מעשה אלא שנמנע מעבור על המצוה בכבישת יצרו. וכמו שדרשו שם כל שבא דבר ערוה לידו ונצל הימנה נותנין לו שכר כעושה מצוה, כגון יוסף באשת פוטיפר, וכגון הני חסידי קדישי בהנך מטרונייתא וכיוצא בהם. ועל זה אמרו גדולים צדיקים יותר ממלאכי השרת. וכמו שהארכנו בזה במקום אחר. ואמר אחר כך <b>ברכו יי' כל צבאיו,</b> כנגד העליונים. ואמר בהם כל, לפי שאין להם יצר הרע מונע, רק שעושים כולם שליחותם כפי שגזר עליהם הבורא תחלה, ואין להם סבה מונעת כלל. ואמר <b>ברכו יי' כל מעשיו</b> וגו' כנגד כל הפעולות, הם החי והצומח והדומם. כי בכולם נראה ממשלת השם יתברך וחכמתו. וכפל אותו, כי בחי נראה לעין כי מטפת הזרע נעשה ולד בעל חיים בעור ובשר גידים ועצמות ותקון כל איבריו בהרגש השמע ובראות ושאר הטבעים רבים. וכן בצומח נראו נפלאותיו יתברך, כי מגרעין אחד יצא אילן גדול נושא ענפים וציצים ופירות. וכן בדומם ברוב הזמנים ישתנה ויתהפך ויהפך לענין אחר. וכן בארץ יצמחו צמחי אילנות ועשבים בלא שום זריעה בעולם ויתילדו בה מיני שרצים רמשים וענינים רבים, כולם מורים על נפלאות הבורא יתעלה וגדולתו, כמו שאמר במקום אחר יודוך יי' כל מעשיך וחסידיך יברכוך. וכן רבים. וכן אמר בלשון זה בהרבה מקומות בית ישראל ברכו את יי' בית אהרן ברכו את יי'.
ואמר המבורך, על דרך המקרא יהיה שם יי' מבורך מעתה ועד עולם, כלומר מאין שנוי והפסק. והתקינו לומר קדיש וברכו וקדושה בעשרה ולא בפחות, להראות חומר יחודו וקדושתו והדרת כבודו, על שם <b>ברב עם הדרת מלך,</b> ונאמר ונקדשתי בתוך בני ישראל וגמרינן תוך תוך ממקרא שכתוב ויבאו בני ישראל עשרה בתוך הבאים, מה להלן עשרה אף כאן עשרה. כי בהתאסף יחד בקר וערב לבית התפלה הצבור מיחדים לבם לשם יתעלה להתבונן בקדושתו ונפלאותיו הנוראים. ואמרו רבותינו כל דבר שבקדושה לא יהא בפחות מעשרה, גם שנסמכים יחד בהתאספם יום יום לתפלה להכשיר מעשיהם בקיום התורה והמצות בצדקה וגמילות חסדים לקידוש שמו של יוצר הכל ולקיום מצותיו. גם תפלת הצבור חביבה לפני המקום ואינה חוזרת ריקם כשהיא כתקנה, וכמו שאמרו זכותא דרבים עדיף. ונאמר הן אל כביר לא ימאס תם. ואמרו דגזר דין דצבור מקרע בתפלה והכשר מעשים. ורבו דבריהם על זה.
<h2>פירוש שלש עשרה מדות</h2>
<b>ואחרי אשר ביארנו זה יש לנו לבאר ענין שלש עשרה מדות שנתהגו לאמרם בצבור בעשרת ימי תשובה ובתעניות ותפלות הצבור על כל הצרות שלא יבאו על ישראל.</b> והנה אמרו רבותינו <b>ברית כרותה לשלש עשרה מדות שאינן חוזרות ריקם.</b> כתוב <b>הנה אנכי כורת ברית,</b> דרשו רבותינו ע"ה ברית כרותה לשלש עשרה מדות שאינן חוזרות ריקם כנגד י"ג מדות שהתורה נדרשת בהן, לרמוז כי מי שנזהר בשמירת התורה ודקדוקיה השם יתברך יתנהג עמו לטובה באותן י"ג שהן כולן מדות רחמים ואריכות אף. ודרשו כנגד י"ג <b>בריתות על המילה,</b> שהשם יתברך אשר הוא אחד באחדות אמתית מתנהג בהם. כי לשון מדותיו בזה רוצה לומר הנהגות אלו מי"ג שבהם מתנהג הבורא ית' למי שנזהר ושומר הי"ג של מילה כתקנן, ואינו כופר בהם, ואינו מושך בערלתן, ואינו מטמא עצמו לבעול בת אל נכר, שאז הוא מחלל קדושתו של מקום, ומחלל <b>המילה</b> שניתנה בו להיות קודש, כדכתיב כי חלל יהודה קדש יי' אשר אהב ובעל בת אל נכר. ודרשו כי הוא מן היורדים לגיהנם ואינם עולים הבא על הגויה וכו' כדאיתא במדרש. והנה הפליג המקרא בספור הרעה הראויה לו דכתיב יכרת יי' לאיש אשר יעשנה ער ועונה וגו', ודרשו שלא יהיה לו ער בחכמים ועונה בתלמידים וכו'. לכך צריך מאד להפריש מעון זה ולעשות תשובה שלימה בהכנעת הלב לכל מי שנכשל בזה כדי שיהיה עונו נמחל ולא יענש הוא וזרעו בזה, ויבוש בתוך לבו מאדון הכל שנתפקר כנגדו ומרד במצותו הקדומה לכל שאר המצות כמה ימים ושנים שהקדימה לאברהם קודם נתינת התורה יותר מארבע מאות שנה, וכמו כן צריך להזהר בכל ביאת איסור אחר שהמצוה ההיא באבר ההוא צריך שיתנהג בו בקדושה.
ואחד בגימטריא י"ג לרמוז כי המיחד בלבו שלם השם יתברך ישמור לו ברית י"ג מדות וכנגד אותיות של שמות אברהם יצחק ויעקב שהם י"ג וכנגד י"ג שבטים שהם עם שבט לוי לומר כי מי שמתפלל בלב שלם ויזכור אותם שהשם יתברך יזכור לו זכות אברהם יצחק ויעקב וזכות השבטים וי"ג דברים שהיו במלאכת המשכן תכלת וארגמן ותולעת שני וכו', לומר כי מי שנזהר בעבודת המשכן שתוכן לכבוד השם לשכון בתוך בני ישראל ישמור לו השם לטובה ברית י"ג מדות.
ועתה יש לנו לבאר על דרך קצרה ביאור י"ג מדות. כתוב ויעבור <b>יי' על פניו ויקרא וגו'. יי' יי',</b> (יש מפרשים) שהשם הראשון אינו מן החשבון, אלא סמוך הוא לויקרא. ואין נראה כן, שהרי הטעם מפסיק תחת ויקרא, אלא שניהם מדת רחמים, אחת קודם שיחטא האדם, ואחת לאחר שיחטא וישוב. ועל דרך זו נראה שהוא דעת רש"י. ורבינו תם הוכיח ששני שמות אלו בודאי הן שתי מדות, דאמרינן בפסיקתא כתיב ואתמר ציון עזבני יי' ויי' שכחני אמרה כנסת ישראל לפני הקב"ה רבונו של עולם אותן שתי מדות טובות שיש לך שנתת לי בסיני היאך עזבתם והיאך שכחתם. נראה מזה ששני שמות אלו הם שתי מדות.
וצריך לבאר לשון <b>יי' יי'</b> היאך משמעו מדת רחמים. ונראה לומר כי שם בן ד' אותיות מורה על מציאותו שהוא ממציא ומהוה כל ההוים והנמצאים וכי הוא המולידם, ואחר שכן הוא באמת הוא אב לכל הנבראים כמו שכתוב הלא הוא אביך קנך הוא עשך ויכוננך ורחמיו עליהם כרחמי אב על בנים. והרחמים הם ראוים להיות מהאב על הבן כשהבן הולך בדרכיו ובמצותיו ואינו סורר ומורה, כי בסור הבן מאמרי האב ולא שמע לקולו יגרום שאביו יהפך עליו לאכזר וימיתהו, כמו שבא במצות סורר ומורה אם לא יתיסר וישוב מן הדרך הרעה, אך אם יקבל מוסרו וישוב מדרכו הרעה יתכפר לו ולא ימיתהו, כמו שבא בביאור המצוה ויסרו אותו ולא ישמע אליהם, נראה באמת שאם ישמע אליהם ביסרם אותו שינצל מן העונש ויהיה כאשר בראשונה ויהיו רחמי האב עליו. וזהו שאמרו אחת קודם שיחטא האדם ואחת אחר שיחטא וישוב.
<b>אל</b> מדה שלישית. והלשון חוזק ותוקף ומבצר בעת הצרה. וכן הוא אומר <b>אלי אלי למה עזבתני.</b> ודרשו אותו במדרש למה אותה אות המלכה על גזרת המן שהיו ישראל בצרה גדולה. ואין לומר למדת הדין למה עזבתני, וכן בפסיקתא. ובא אחר שתי מדות הראשונות ללמדנו כי לצדיקים שלא חטאו או לבעלי תשובה השלימה השם יתברך עומד להם בעת הצרה, והוא מבצר להם להצילם כפי גזרת חכמתו.
<b>רחום.</b> הוא מדה רביעית. וצריך לבאר, מאחר ששני השמות הראשונים הם מדת רחמים, למה הוצרך זה. ועוד צריך עיון למה הפסיק בזה במדת <b>אל</b>, אחר ששלשתם מדות רחמים. ועוד למה בא בזה לשון רחום יותר מבשתי המדות הראשונות. יש לפרש הטעם כשאמר רחום שהוא מורה על מדה שלישית של רחמים, להורות שאף קודם שישוב האדם, ועומד עדיין בחטאו, רחמי השם עליו, ואינו נפרע ממנו בכל ענשו הראוי לו, כמו שאמר המקרא <b>כי אל רחום יי' אלהיך לא ירפך ולא ישחיתך</b> ולא ישכח וגו'. וכתוב <b>והוא רחום יכפר עון ולא ישחית והרבה להשיב אפו ולא יעיר כל חמתו.</b> הורה בזה כי אף על החוטא אינו בא מתחלה המקום בענשו אותו בדרך השחתה, כי מה שאמר ולא ישחית משמע שהוא ראוי להשחתה אלא שהשם יתברך מרחם עליו ומתנהג עמו בדרך רחמים. והוא על דרך הבן הסורר בתחלתו שמיסרין אותו, ואם ישמע וישוב מוטב, ואם לא ישוב יתחייב להביאו לב"ד להמיתו.
ומה שאמר אל אחר שתי המדות הראשונות קודם רחום שהיא מדה רביעית, לומר כי המדה השלישית שמורה שהוא מבצר בעת הצרה ואף בדרך שנוי הטבע, דוקא הוא לצדיקים שלא חטאו או שחטאו ועשו תשובה, שאז הם ראוים להעשות להם נס ואף בדרך שנוי הטבע, כפי גזרת חכמתו יתברך ובחנו לבות בני אדם כרחמי האב על הבן שמורה השם בן ד' אותיות. אך לרשעים שעומדים במרדם, אע"פ שהוא מרחם עליהם, אינם ראוים ליעשות להם נס ולהתנהג עמהם במדה השלישית שמורה שהשם יתברך הוא מבצר בעת הצרה.
אחר כך אמר <b>וחנון,</b> והוא מדה חמישית. והוא מורה על מתנת חנם. כמו שפירש רש"י וההגדה על מקרא <b>וחנתי</b> שהוא לשון מתנת חנם, שהצדיקים אינן רוצין לקבל שכרן בעולם הזה והטובה שמבקשין מאת השם הם מבקשים אותה במתנת חנם. ועוד כי צדקתם מועטת בעיניהם, כמו שאמר יעקב <b>קטנתי מכל החסדים וגו'.</b> ואמרו בהגדה שהקב"ה הראה למשה ג' אוצרות בדרך משל ואמר לו זה ללומדי תורה ומצות וזה לגומלי חסדים וזה אוצר של חנם כשאני רואה אדם שאין לו תורה ולא מצות ולא זכות אבות אני נותן לו מזה. וכן פירשו בהגדה <b>וחנתי את אשר אחון</b> אע"פ שאינו הגון.
אחר כך אמר <b>ארך אפים,</b> מדה ששית. רוצה לומר שמאריך אפו לחוטא, שאינו נפרע ממנו מיד, שאם יתן אל לבו לשוב ולהתנחם מחטאו שימחול לו. ואמר אפים לשון רבים, כדאיתא במדרש שמאריך אפו בין לצדיקים בין לרשעים. ואע"פ שמדקדק עם הצדיקים יותר מן הרשעים, כמו שכתוב <b>וסביביו נשערה מאד</b> ודרשו שהקב"ה מדקדק עם סביביו כחוט השערה, והכל לטובתן לתת להם שלמות לטובה בעולם שכולו טוב ושכולו ארוך, מכל מקום מאריך גם כן אפו להם אם יחטאו כדי שישובו וימעט מהם העונש הראוי [לבא] עליהם על החטא ההוא. וזה הוא לפעמים לפי מה שראוי לגזרת חכמתו הרמה והנשגבה ממנו. ואע"פ שלפעמים אינו מאריך להם כלל כמו שמצינו בענין נדב ואביהו, אפשר שהיה כדי שיתיירא על שאר העולם, כמו שאמר <b>בקרובי אקדש,</b> ודרשו אימתי הקב"ה מתירא בשעה שעושה דין במקודשיו. גם אפשר שקדם להם ענין אחר שהיו ראוים ליענש והאריך להם על זה. וכתוב <b>כי גבהו שמים מארץ כן גבהו וגו'.</b> וגם על ענין זה רמז במדרש <b>שובו בנים שובבים,</b> אמר ר' יודן וכי יש בנים שובבים? אמר להם אע"פ שהם שובבים בנים הם, הדא הוא דכתיב <b>ועתה בנים לא אמון בם.</b> וכן <b>ארך אפים</b> לצדיקים ולרשעים. דבר אחר מאריך אפו וגובה את שלו, משל למלך שהיו לו לגיונות הרבה קשים, אמר המלך אם אין אני נותן להם אפסניה שלהם עכשיו הן משתמטים והולכים להם, אלא אני מניח להם עד שעה שיעלו על הבימה ואני תופסם בבת אחת. כך אמר הקב"ה בעולם הזה הרשעים מוצלחים, דכתיב <b>משלם לשונאיו אל פניו להאבידו,</b> ולמחר אני דן אותם בדינה של גיהנם, שנאמר <b>כי גדול יום יי' ונורא מאד ומי יכילנו.</b> עד כאן בהגדה. ורוצה לומר שאינו נפרע מן הרשע מיד, וגם לפעמים כל ימיו כדי שיעשה תשובה שלימה, כמו שעשה מנשה מלך יהודה, או כדי שיצא ממנו בן צדיק, כמו שיצא מאחז חזקיהו ומאמון יאשיהו, או כדי לשלם לו שכר איזו מצוה קלה שעשה בעולם הזה, כדי לטרדו מן העולם הבא, כמו שכתוב משלם לשונאיו אל פניו. וזהו שאמר המקרא <b>מה תקוה לחנף כי יבצע כי ישל אלוה נפשו הצעקתו ישמע אל כי תבוא עליו צרה,</b> כלומר אם יש לו שכר איזה מצוה קלה יבצע אותה בעולם הזה. כי לא לנצח יאריך לו אם אינו עושה תשובה, כמו שכתוב <b>ולא יאריך ימים כצל אשר איננו ירא מלפני אלהים.</b> גם המקרא מעיד בזה <b>חי אני נאם יי' אלהים אם אחפץ במות הרשע כי אם בשוב רשע מדרכו וחיה,</b> שובו שובו מדרכיכם הרעים ולמה תמותו בית ישראל.
וגם ארך אפים לצדיקים, רוצה לומר להם שלא היה להם להסתכל ויצאו מן הדרך הראוי להתנהג בו. ויש מפרשים אפים, שני פנים, כמו יופח באפיו, כלומר פני הרע ופני הטובה, שגם כן מאריך מתן שכר המצות לצדיקים זמן רב, כדי שיעמדו זמן רב בצרות או לפעמים כל ימיהם, כמו שאמרו שכר מצוה בהאי עלמא ליכא, כלומר לפעמים שאין לצדיקים שכר המצות בעולם הזה. ודרשו היום לעשותן ולא היום לקבל שכרם.
אחר כך אמר <b>ורב חסד.</b> מדה שביעית. ודרשו מטה כלפי חסד, רוצה לומר כי בזמן שמאריך האף לחוטא, אם יעשה זכיות שיכרעו כנגד אותן העונות שיעשה עד שיהיו מחצה על מחצה השם בחסדיו יטה כלפי חסד וידון אותו כאילו הוא רוב זכיות. ובזה בארו במדרש והוא שלא יהיה באותן עונות עון פושעי ישראל בגופן כגון קרקפתא דלא מנח תפלי מעולם, פירוש שנמנע מזה מזלזול המצוה שאינו חושב לבושה. וכן שכן מי שעושה עבירות בגופו כגון מגלה עריות וכיוצא בהן, שאלו יהיו יורדין לגיהנם ומצפצפים ועולים, כלומר אחר שיקבלו העונש הראוי להם יקבלו שכר המצות שעשו לעולמי עד.
<b>ואמת.</b> מדה שמינית. כלומר שמאמת דבריו והבטחתו לעושי רצונו לשמור להם ולזרעם לעולם ברית אהבתו. ועוד דרשו בו בפרק קמא דברכות שמעולם לא יצאה מדת הבטחה מאת הקב"ה לטובה ואפילו על תנאי וחזר בו, מנא לן ממשה דכתיב הניחה לי וגו' ואעשה אותך לגוי גדול וגו', וכתיב ורבי רחביה רבו למעלה, ובאה בקבלה שבני משה הם יותר מכל ישראל. והשכל מורה על זה, כי אם השם יתעלה אמר לו הניחה לי ואכלם ואעשה אותך לגוי גדול ועצום ממנו, ומשה התפלל עליהם להושיעם בתפלתו, כל שכן שיהיה שכרו מרובה וראוי לעשות מזרעו גוי גדול ועצום מכל ישראל. ובזה האריכו בו במסכת שבת שהבטחה טובה אינה חוזרת אחור רק מפני עונש מניעת התוכחה, דמעיקרא כתיב והתוית תיו על מצחות האנשים החטאים, דמשמע אבל לצדיקים לא, ולבסוף כתיב וממקדשי תחלו מפני שהיה להם למחות ולא מיחו ואעפ"י שהיה גלוי לפניו שלא היה בידם למחות, מטעם אם לפניך גלוי לפניהם מי גלוי. ועוד יש לפרש ואמת, שדן את האדם לפי מעשיו של עכשיו ולא על העתיד, כמו שדרשו באשר הוא שם וגו'.
<b>נוצר חסד לאלפים.</b> מדה תשיעית. רוצה לומר שאף לדורות הרבה זה אחר זה שומר אהבת הצדיק לזרעו אחריו. ובזה גם כן בארו שצריך שאותו זרע ילכו בקצת מעשים בדרך הטובה שהלך הצדיק ההוא. שאם יתפקרו ויכפרו בעיקר אין להם חלק ונחלה בזכות אותו צדיק אם לא ישובו מדרכם הרעה. אך בתשובה ייטיב להם בשכר תשובתם בזכות אבותם, כמו שכתוב וזכרתי את בריתי יעקוב ואף את בריתי יצחק ואף את בריתי אברהם אזכור והארץ אזכור ודרשו שכשגלו ישראל לבין האומות לא היה להם זכות שיגאלו בו, והיה זכות האבות ישן, כלומר שכבר קבלו שכרם, מיד עמדו משה ואהרן והזכירו ברית ראשונים ונגאלו. שנאמר וזכרתי את בריתי יעקב וגו' וכתיב ויתן אותם לרחמים לפני כל שוביהם, וכתיב ויושיעם למען שמו וגו' להודיע את גבורתו. ואמר לאלפים ולא אמר לאלפים ורבבות, לומר כי עד אלפים הוא שומר הברית לדורות אם הם רשעים גמורים, אבל אם הם צדיקים שומר להם לעולם ועד, שנאמר ושומר הברית והחסד לאוהביו ולשומרי מצותיו לאלף דור.
<b>נשא עון,</b> מדה עשירית. <b>ופשע,</b> מדה י"א. <b>וחטאה,</b> מדה י"ב. <b>ונקה,</b> מדה י"ג. ופירושו עון הוא החטא שנעשה בזדון אלא שהוא לתיאבון. אבל פשע הוא מרד שעושה להכעיס. והראשון נקרא משומד לתיאבון והשני נקרא משומד להכעיס. חטאה הוא השגגה. והנה בשלשה אלו בעון ופשע כאילו אמר לא זו בלבד אלא אף זו. וחטאה שאמר אחר כן כאילו אמר זו ואין צריך לומר זו אחר שהוא בשוגג. ובדרש שלכך הזכירו אחרון ללמד שכל הזדונות והמרדים אם ישראל עושים תשובה נחשבין להם כשגגות שנוחין להתכפר ובא על דרך התרגום הבא על מקרא של תפלה לחבקוק הנביא על שגיונות, שאמר בסוף ויהון כל חוביהון דחבו קמוהו בית ישראל הא כשלוחא.
<b>ונקה.</b> דרשו רבותינו שמנקה על ידי יסורין כדי למרק העון ונקה לשבים ו[לא] ינקה לשאינם שבים. ויש שואלין היינו מדה שניה שפירשנו שהיא מדת רחמים לאחר שיחטא האדם וישוב. ויש לומר כי הפרש יש בין מדת רחמים למדת ונקה. כי מדת ונקה ר"ל שהשם יתברך מנקה אותו מפשעו לפעמים על ידי תשובה לבד ולפעמים על ידי תשובה ויסורין, כמו שאמרו תשובה תולה ויסורין ממרקין, וכמו שביארו בארבעה חלוקי כפרה וכו'. אך מדת רחמים היא שהשם יתברך מרחם עליו ומיטיב לו לפי עניניו.
המקום ברחמיו הגדולים למען שמו יזכור תמיד ברית שלש עשרה מדותיו לנו ולכל עמו, ויגאלנו בקרוב אנו וכל ישראל ויביא במהרה בימינו לציון גואל. אמן אמן אמן סלה.
נשלם ספר מלחמת מצוה. ת"ל.