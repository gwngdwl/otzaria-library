<h1>אמרות טהורות</h1>
אברהם חיון
(כל הזכויות שמורות ל@אלכסון – ניתן לעשות שימוש אישי בלבד)
<h2>שער</h2>
ספר אמרות טהורות
דרכי התשובה ואופניה
יכריח כל פרט ופרט מהכתוב והמושכל, ולפי דרכו יבאר כמה מקראות ודברי חז"ל, בבאור עמוק ומאד נעלה
חברו חד מקמאי, מחכמי וגדולי פרטוגל רבינו <b>דון אברהם חיון</b> זלה"ה
ובסופו איזה הערות מאת הגאון הגדול והצדיק פאר דורנו, רבנו <b>אליהו דוד ראבינאוויץ תאומים</b> שליט"א
יוצא לאור מוגה ומתוקן כיד ה' הטובה עלינו
תוצאת חדות ישראל
ע"י אברהם אהרן זאננעפעלד
פעה"ק ירושלם תובב"א
שנת התרס"ג לב"ע
<h2>הסכמות</h2>
<h3>תעודת הגאון האדר"ת</h3>
תעודת רבינו הגאון הגדול והצדיק, ידיד ה' וידיד עמו, שר התורה ופאר דורנו מרן <b>אליהו דוד ראבינאוויץ תאומים</b> שליט"א. רועה נאמן לישראל פה עיר קדשנו ותפארתינו <b>ירושלם</b> תובב"א.
עזרי מעם ה'!
כן בקודש חזיתי איש מתיר במלאכתו, מלאכת שמים בידו, זריז וממולח, ורב פעלים, ה"ה ה .... <b>אברהם אהרן זאננענפעלד</b> נ"י, מפעה"ק ת"ו אשר התעורר להבין תוצאה חדשה בשם <b>"חדות ישראל"</b>, מטרתה קודש לחיזוק דת תורתינו הקדושה, ע"י הוצאת ספרים יקרי הערך המיוחדים למטרה זו, ליראת ה' ואהבת תורה, ומהם גם כתבי יד שלא ראו עדיין אור הדפוס, וכבר עלתה בידו להו"ל ס' "<b>אמרות טהורות</b>" לרב אחד שחי לפני ד' מאות שנה, הנוסד על מצות התשובה, וס' הנחמד "מעוז הדת" להג"ט ר"י העלליר זצ"ל, הנודע לשם בטיבו ואיכותו, ועוד ידו נטוי' להו"ל קונט' "רשפי קודש" הכולל שלשה מאמרים בנוים על מדות טובות ותוכחת חיים, מה שמח לבי בראותי מעשי ידיו להתפאר, ואמרתי לפעלא טבא, יישר כוחו וחילו לאורייתא, תחזקנה ידיו, וילך בכוחו זה לזכות את הרבים, וגם ידי תכון עמו להמנות לדבר מצוה זאת, לקחת בל"נ מכל אשר יופיע בהדרו בעזה"י במחיר אשר ישית עליו, ובודאי כן יראו אוהבי תורה ויתמכוהו, וכך הלא ראוי לנו! ולא תהא תורה שלנו כשיחה בטלה של זולתינו, ויביאו ברכה לביתם. וכדי שלא יהיו שלוחי מצוה ניזוקין, אקוה שלא יסיגו גבולו עד תום ששה שנים מכלות ההדפסה. ובכל לב אברכהו, חפץ ה' בידו יצלח, ומעשי ידיו יבורך, ויכונן לשם ולתהלה.
הכ"ד הכו"ח יום א' ב"ח אייר, מ"ג בסך אדרם, שנת נוראות, פעה"ק ירושלם ת"ו
<b>אלי' דוד ראבינאוויץ תאומים</b>
באאהו"ר הגאון העריק מו"ר בלמיי זעללה"ה.
<h3>דברי המביא לבית הדפוס</h3>
דברי רבינו הגאון של' – האמורים למעלה – דים הם לעורר לב נלבב, ומטרתינו בכלל, כבר הידענו בראשון לספרי תוצאתינו, הוא ניהו ס' "מעוז הדת" להגאון ר"י העליר ז"ל, ולא באנו פה רק לעורר את הקורא באחת מסעיפי פעולתינו, הוא "להגיה ולתקן את ספרי תוצאתינו מהטעיות והנוסחאות שנפלו בדפוסים הקודמים". וביחוד כוונותינו עתה על הספר הזה, כי אף בהיותו קטן הכמות, היו בו טעיות ושיבושים עד אין מספר, עד שכמעט לא היה ביכולת להשיג כוונת המחבר ז"ל ודעתו. ובע"ה אחרי רוב היגיעות שיגענו בו, עלתה בידינו לתקנו מכל טעיותיו הקודמים, ולשכללו גם בסימני ההפסקה במקומות הצריכים, ולהרחיבו מר"ת שהיו בו במספר רב, ועוד, עד שכמעט לא נגזם אם נאמר. אשר ספר חדש הופיע על ידינו ברוב פאר והדר.
ואחר כל אלה, הוספנו בו איזה הערות ותיקונים נחוצים שזכינו לקבל עליו מכבוד רבינו הגאון הנ"ל שליט"א, והצגנו אותם לתפארת בסוף הספר.
מחבר הספר הזה, היה אחד מ"חכמי וגדולי פורטוגאל" בזמנו, וכבר נודע בספרי גדולינו בעלי מסדרי הדורות, – ראה "סדר הדורות" ה"א ר"מ ו"שם הגדולים" במערכת גדולים אות מ"ט, ובמערכת ספרים אות ק"ט – , והיה חי בסוף המאה השנית ובראש המאה השלישית לאלף הזה, בזמן רבותינו בעל "תרומת הדשן" ובעל "האגור" ו"המהרי"ק", זכרונם לברכה.
תוכן ספרו נוסד על"מצות התשובה" ודרכיה, בו יבאר אותה לכל פרטיה באופן נפלא, כדרך רבותינו הראשונים ז"ל. – נדפס ראשונה בקושטא רע"ו – ח, ושנית בסוף פי' איכה להר"ר שמואל די-ווידאש ז"ל, שאלוניקי שנ"ו, ושלישית בירושלם תרל"ו.
. על טיב הספר, לא לעדות שלנו הוא צריך, רק הננו להעתיק פה שירת רבינו המחבר ז"ל, אשר בסיים את ספרו זה, צלחה עליו רוח השיר, וישורר:
אמרות טהורות, צרופות וברות,
ומפז יקרות, נעימות וישרות.
בשפה ברורה, ובלשון קצרה;
למצוה ותורה, צרורות, קשורות.
בדרכי תשובה; לרפאות משובה;
ונחת ושובה; לנותן זמירות.
לטהר טמאים, פושעים וגאים;
וגופות צמאים; במעין ובורות.
לקרב רחוקים; בכל חטא אדוקים;
ישיבו מחזיקים – במצות ותורות.
ירוו בציון, בכל לב ורעיון.
וחנית ושריון, לצרות וקורות.
ישיב, לשואלי
מזור, לגיו חולי;
לקבץ בעלי –
נפשות פזורות.
בזכות זה, אל חי!
יקבוץ את נדחי;
אשיר את שבחי:
<b>אמרות טהורות</b>.
אחר הדברים האלה, אין מן הצורך להוסיף עליהם, והם הם על טיב הספר ותועלתו הגדול לישראל ויהי נועם ה' עלינו, ומעשי ידינו יכונן.
המיסד:
<b>אברהם אהרן זאננענפעלד</b>
<b>הוי מתפלל בשלומה של מלכות!</b>
ככ"מ שנזכר עכוי'ם או גוי, הכוונה על או"ה שהיו לפנים, ואת ה' לא ידעו, לא כן העמים אשר בצלם אנו חוסים מאמינים בד' מחויבים אנחנו להתפלל בעד שלום <b>המלך והמלכות</b> יר"ה.
איסור השגת גבול ידוע, הן עפ"י דת תוה"ק, והן עפ"י חוקי הממשלה יר"ה.
<h2>הקדמת המחבר</h2>
ויהי כי התעו אותי קורות הזמן ממשפחתי ומבית אבי אל ארץ אחרת היום הזה, כי גרשוני חטאות נעורי ופשעי מהסתפח בנחלת קדושים אשר בארץ, המה הגבורים אשר מעולם אנשי השם אוהבי ורעי יושבי העיר היקרה לשבונה. מי אתי מי למחזיק למעוז לי. מי לי בשמים יפרוש כנפיו יקחני ימשני ממים רבים, ילדי יום הרודים בעם הנעשים תחת כל השמים מידי חדש בחדשו ומידי שבת בשבתו שנויים אין מספר. אם אין אני לי, מי לי בארץ נכריה למחסה ולמסתור לי? אם אין עזרתי בי. מי יתיצב לי מעיר לעזור כריע כאח לי? חשבתי דרכי, אמרתי אלכה לי אל הגדולים אשר כח בהם להוציא ממסגר אסיר, ראיתי והנה לא לקלים המרוץ וגו' כקטן כגדול עת ופגע יקרה לכולם. אל למלכים מלכי ארץ וכל לאומים יד ושם להציל מיד האלהים האדירים השמים וכל צבאם בני אדם גם בני איש. ואיש אין בארץ גדול ונשא ורם מאד אשר בידו נפש כל חי להושיב עם נדיבים עם נדיבי עמו, זאת אשיב אל לבי ואומרה אליו נשתחוה ונשובה אל ה' המגביהי לשבת המשפילי לראות בשמים ובארץ, נשא לבבינו אל כפיס אל אל בשמים, והיה הטוב ההוא אשר יטיב ה' אתנו כחול הים אשר לא ימד ולא יספר מרוב. ולמען תדע את כל אשר תעשה כי נשוב אל ה' אלקינו אשר בידו הרחמים והסליחות, הנה באתי במגילת ספר יספר דרכי התשובה ואופניה אשר יעשה אותם האדם וחי בהם:
ואומר: למה שהיה טבע כל פועל לאהוב פעולתו ולהיות רוצה בקיומה בכל מה שאפשר לו, והיה המין האנושי מעשה ידיו יתברך וכת"ש ויברא אלקים את האדם בצלמו, התכלית בבריאה העולם השפל יחויב לו להיות רוצה בקיומו באופן שלא יפסד – אמר הנביא ישעיהו. מחייב אליו יתע' מצד זאת הטענה להטיב לישראל: ועתה ה' <b>אבינו אתה</b> אנחנו החומר וגו' אל תקצוף ה' עד מאד ואל לעד תזכר עון. יאמר: שהוא ית' ראוי להקרא אבינו בעצם ובראשונה יותר מאב אחר, שהאב לא יתן בנוצר כ"א החומר המוליד לבד. אמנם הצורה השכלית לא יתנה זולת ה' ית' וכמ"ש ונשמות אני עשיתי. ואמר נותן נשמה לעם עליה. ואחר שהצורה היא החלק היותר נכבד ויותר עצמי שבאדם, כי היא עושה האדם אדם וכמ"ש בתחילת הבריאה: ויהי האדם לנפש חיה, והוא יתברך נותנה, הוא יותר בעצם ראוי שיקרא אבינו מאב אחר. וזהוא אומרו ועתה ה' אבינו אתה, ר"ל בעצם ובאמתות, כי אנחנו לא נתן בנולד כ"א החומר ואתה תתן הצורה. ונוסף על זה שאף החומר ההוא אתה תציירו כתבניתו הראוי להיות לו וכמ"ש וייצר ה' אלהים את האדם ולזאת הסיבה אל תקצוף ה' עד מאוד ואל לעד תזכר עון באופן שתכלה אותנו רק ראוי שתחמול עלינו אחר שאתה הסיבה היותר עצמית הפועלת אותנו ולא נפסד מכל וכל. ואמר ג"כ המשורר: ה' חסדך לעו' וכו'. ולפי שלפעמים יחטא האדם נגדו ית' ויכעיסהו במעשה ידיו, אע"כ ראוי ליענש בעונש גופיי ונפשיי אחר שהעונש ינתן אליו כפי מה שאליו החטא. ורצה הקב"ה לזכות האדם למען לא יהיה נפסד בגוף ונפש כי יחטא ואשם לקבלו כשישוב בתשובה מחטאתו אשר חטא. וימינו פשוטה לקבל שבים האנשים הפושעים בו בשובם אליו. וזה אם לסיבה שאמרתי שהיא להיותו מעשה ידיו. ואם לפי שאפי' האדם יחטא כרצוני ובבחירתו,
עכ"ז הוא כאנוס אחר שהוא בעל חומר ויש לו צד נטיה להשתקע בדברים החמרים, וכמ"ש לא ידון רוחי באדם לעולם בשגם הוא בשר. ירצה אין מן הדין שרוחי שהוא השכל ששמתי באדם ידון בי לעולם באופן שתמיד יתנהג כפי שכלו, וזה לפי שגם במי שיש לו שכל ג"כ יש לו בשר, וראוי לנטות אחריו אחר שהוא חלקו. ולהיות זה כן אע"פ שיחטא ולא יתנהג כפי שכלו אין ראוי שנענישנו מיד, כי חומרו הכריחהו לזה והוא כאנוס ופעולות האונס אינן ראויות לא לשכר ולא לעונש. אך אמנם ראוי שנמתין לו לראות אם ישוב לנטות אחר שכלו וכאשר לא ישוב אז נענישהו, כיון שהניח שכלו מכל וכל ושב כבהמות השדה כחיתו יער, הנה יראה שלהיות האדם בעל חומר הוא כאנוס אם יחטא, ולזאת הסיבה ראוי שיקבלהו הוא ית'. והנה היות התשובה מועילה לחוטא כבר נכפל בתורה פעמים רבות. והיא מצוה שנצטוינו עליה ובא גם בדברי הנביאים, אמר יחזקאל ע"ה: אמור חי אני נאום ה' אם אחפוץ במות הרשע וגו'.
ולכן ראיתי אני <b>אברהם</b> בן לאדוני הנשיא <b>דון נסים חיון</b> נ"ע, לדבר בענינה בפרקים מפורדים בקוצר מודיעים, מהותה ומדרגותיה, וקצת ספקות נופלים בה והתרתם לאופן נאה. ומאתו יתברך המלמד אדם דעת, אשאל עזר באופן שיהיו לרנון אמרי פי לפני כל יודעי דת ודין:
<h2>פרק א</h2>
בידיעת מהות התשובה.
יקרה לנפש המשכלת מה שיקרה לנפש החיונית, כי כמו שהגוף כשיבוטל ממנו כחותיו באופן שלא יוכל לפעול מה שבטבע לפעול שהם ההרגש והתנועה יאמר עליו שהוא מת, כן הנפש המשכ' כשלא תפעל מה שראוי לה לפעול שהם ידיעת המושכלות והדברים הנרצים אליו ית', יאמר עליה שהיא מתה, עם שהגוף יהיה חי יבריא, ולזאת הסיבה נקרא הרשע בחייו מת, אמר החפוץ אחפוץ במת המת, וז"א ז"ל הרשעים בחייהם קרויים מתים, וזה לפי שהרשעים אינם עושים מה ששכלם רוצה, הנה השכל בם כאילו הוא מת ובטל מן העולם. ולהיות זה כן הותרו ב' ספקות גדולות – אפשר לספק באדם הראשון: אם הי"ת הודיעו שביום אוכלו מעץ הדעת טוב ורע ימות כמו שנא', איך מצינו שלא מת, עד שאחז"ל לא שימות מיד רק שנקנסה עליו מיתה מן היום ההוא והלאה, כי בתחילה נברא להיות נצחי באיש אם לא שחטא. וב' איך הוא ית' העניש לאדם בב' עונשים על חטא אחד. הראשון המיתה, והב' אומרו ארורה האדמה בעבורך, הראוי שינתן על חטא א' יותר מעונש אחד? וכפי מה שאמרתי יותרו, שלא היתה הכונה האלקית באומרו מות תמות על מיתת הגוף רק על מיתת השכל. וזה שאחר שסגולת העץ נושא הטוב והרע היתה להשקיע אוכליו בדברים חומרים עד שיעזבו המושכ', יחוייב שמי שיאכל ממנו ימות שכלו, ולזה נאמר לו כי ביום אכלך ממנו מות תמות ולא היה עונש רק רצה להודיעו סגולת העץ ההוא. ואדם הראשון לא הבין הכונה האלקית, רק חשב שהמיתה גופיית והיה עונש יענשהו הי"ת בו אם יאכל ממנו. והדבר הזה הוא מה שביאר הנחש לחוה, ולכן נענש, מפני שכאשר הודיעה הכונה האלהית במיתה היתה סיבה שאכלה מן העץ. שאמרה, שאחר שהמיתה הנאמרת לאדם לא היתה בעיקר גופו אינה חוששת במיתת הנפש, וזה רצה הנחש באומרו לא מות תמותון כי יודע אלהים וגו'. יאמר לא מות תמותון מיתת הגוף כמו שאתם חושבים, רק המיתה המסובבת מאכילת העץ היא כי יודע אלהים שביום אכלכם ממנו יפקחו עיניכם עיני בשר ותהיו כגדו' יודעי טוב ורע, בענין שתהיו נוטים לדברים החומרים וימות שכליכם וזו היא המיתה שאמר לכם שהיא נמשכת בסגולה מאכילת העץ. והנה הענישו ית' מפני שהניע לחוה לאכול בהודיעו לה שהמיתה הנזכרת אינה גופיית, ולכן כאשר חטא האדם ואכל מן העץ הענישו הוא ית' באומרו ארורה האדמה בעבורך וכו', כי המיתה הנאמרת בראשונה לא היתה בדרך עונש כפי הכוונה האלהית, רק הודעת מה שימשך מאכילת העץ, וזה לא ידעו אדם עד שגילהו הנחש, הנה יתבאר שהכח השכליי כשלא יפעול מה שבטבעו לפעול שהוא המושכלות נקרא מת. והנה אומ' שיקרה להווית הנפש השכלית מה שיקרה להויית הטבע החמריות. כי כמו שלהויות איזו משאר הנפשות יצטרכו ג' דברים, חומר וצורה, והעדר, שהם סבות ההויה כמו שזכר החוקר, כן להויות הנפש השכלית ולהחיותה יצטרנו ג' דברים ובזולתם לא תתהוה. ולפי שההעדר בהויוה הטבעיות יחלק לב' חלקים, הא' בהעדר הצורה ההוה כ"א אינה נעדרה אין כאן שם הויה, וזה המין מן ההעדר הוא סיבה עצמית בהויה, כי הוא כהויה כמה שהיא הויה. והמין השני מההעדר הוא העדר הצורה העומדת בחומר כי כבר התבאר בחכמה שחומר אחד לא יקבל. ב' צורות בזמן אחד, ולכן חייב שבבא הצורה ההוה תסתלק הצורה שהייתה קודם, וזה המין מן ההעדר הוא סיבה מקרי' בהוה. ומזה המין השני מההעדר הוא ההעדר המחויב להוית הנפש השכלית, ואמנם הג' דברים הצריכים בתשובה, הם ודוי העוונות. והחרטה מהם. וההשבת מעשותם עוד. כי הודוי הוא במדרגת החומר, שאין הודוי ד"א כי אם היות אומר החוטא שהוא גוף מלא עונות וחטאות. והחרטה הוא במדרגת ההעדר', שאחר שיתחרט מהחטאות ההם ויסירם מעליו שזהו הסרת הצורה הקודמת והעדרה, אז תבא הצורה שהיא ההשבה מעשות עוד החטא ההוא. וכמו שכאשר תחנה הצורה על החומר יקרא בשם אחר הנמצא ההוא, כי אם יקרא בראש ביצה בבא צורת אפרוח תקרא אפרוח, כן כשלא ישוב החוטא לחטוא יקרא בשם אחר. כי בהיותי חוטא יקרא רשע, ובשובו מהחטא יקרא צדיק. אמר הנביא ישעיהו – כשהוכיח לישראל וקרא לירושלים זונה אמר: איכה היתה לזונה וכו' שבסוף ית' ישיב שופטיה כבראשונה ויועציה כבתחילה באופן שישפטו את העם משפט צדק ואז יקרא לה עיר הצדק וגו', כי כשתחל עליה צורת היושר ותוסר צורה העול, הנה תקרא בשם אחר, ממה שהיה לה קודם והוא עיר הצדק וגו'. התבאר מצד זה הדמוי שיש להויות אלה הנפשות רצונו השכליות, עם החומריות, תמצא אלה הג' דברים שזכרתי. עוד יראה חיוב מציאותם מכח טענה אחרת, והוא אם היות הודוי צריך, יתחייב. לפי שהשב יחוייב להיות יודע שחטא ובאיזה דבר חטא, שאם לא ידע זה הנה לא יוכל לשוב, מפני שלא ידע מאזה רשע ישוב. אמר הושע ע"ה: אלך ואשובה אל מקומי עד אשר יאשמו ובקשו פני. ירצה: אשובה אל מקומי ואסתיר השגחתי מהם עד שיכירו שהם אשמים וחוטאים, ואז ישובו ויבקשו פני. ולכן אמר דוד – משבח עצמו בוידוי – כי פשעי אני אדע. ולזה נתקבלה תשובת שאול לפי שלא היה יודע ומכיר חטאו, וכשא"ל שמואל ולמה לא שמעת בקולי, השיבו אשר שמעתי בקול ה', יראה שלא הכיר חטאו. ודוד עשה בהפך: שכאשר א"ל נתן הנביא מ"ש כפי מה שנראה בספורו, השיב דוד ואמר חטאתי, ונתקבלה תשובתו, כמ"ש גם ה' העביר חטאתך לא תמות. הנה מזה יראה צורך הודווי. ואמנם צורך החרטה הוא מבורר שאם לא יתחרט יראה שרוצה בחטא ההוא ובקיומו, ואם הוא רוצה בו איך יכופר ממנו, וכבר השווהו רז"ל לטובל ושרץ בידו. ובזה יתורץ ספק א' יפול בסוף הקללות הנזכרות בפרשת אם בחוקותי אמר שם: והתודו את עונם ואת עון אבותם וכו' אף אני אלך עמם בקרי, ויש לתמוה ממנו ית' שאם דרכו לקבל שבים והם ישובו אליו כמ"ש והתודו את עונם וכו', איך ישוב להענישם ואמר אף אני אלך עמם וכו', ונוסף לזה שזה העונש כבר הזכירו למעלה באמרו ואתכם אזרה בגוים. והנה לז"א כפי מה שאמרתי, שהתשובה שיעשו בהיותם בגלות אינה רק שיתוודו את עונם, וזה כשיאמרו שעל חטאתם אשר עשו השיגם העונש ההוא אך לא יתחרטו מהם, וז"א והתוודו את עונם וגו' לבד בהיותם במעלם אשר מעלו בי, ואני לא אקבל לודוי כזה ואוסיף להלוך עמם בקרי והבאתי אותם בארץ אויביהם, והכנסתי אותם עוד בארץ אויביהם באופן שיהיו מרוחקים עוד מארצם ויתיאשו משוב אליה עוד לסיבה הרוחק הגדיל שימצא בינם לבינם. ויורה היות זה הפי' אמתי בוהבאתי אותם בארץ אויביהם, שלא אמר ארץ רק בארץ אויביהם, ואו אז יכנע לבבם הערל. באופן שיתחרטו ממה שעשו, ואז ירצו את עונם ואקבלם בתשובה. או אם לא יכנע יקבלו עונשים רבים. – הנה יראה. צורך החרטה ושהודוי לא יועיל לבדו מבלי שיתחרט החוטא. ואמנם צורך שלא ישוב עוד עשותו, יתחייב – שאם ישוב לחטוא במה שחטא בראשונה יורה שמתתרט מתשובתו שעשה, שאל"כ איך ישוב לעשות החטא ההוא עוד. ואם הוא מתחרט מהתשובה שעשה, הנה התשובה הוסרה ונשאר החטא הא' קיים ויענש עליו כמו שיענש אם לא שב עליו כלל. הנה יראה מצד זאת הטענה היות צורך התשובה אל הג' דברים:
<h2>פרק ב</h2>
להיות הג' דברים מוכרחים לשב, שהם וידו, חרטה, השבה מעשותו עוד.
יהיה גדר התשובה וידוי הפעולות המגונות, והחרטה מהם באופן שלא ישוב המתחרט לעשותן עוד. מצינו שהנביא הושע כשצוה לישראל שישיבו אליו ית' מחטאתם וכאומרו שובה ישראל וגו' צוום שיעשו אלו הג', דברים: א' אמר על הודוי קחו עמכם דברים וכו'. רצה שיתוודו עונם בפיהם וישובו אליו יתב' ושיאמרו אליו שישא כל עונם, באופן שיהיו מכופרים ויקבלו שכר על הטובות שעשו. ולפי שבהיות המקדש קיים היה החוטא מביא קרבן להיות מכופר, צום שבמקום הקרבן יאמרו אליו דברי רצוי ותפלה שהם יותר מעולות מהק', כי התפלה היא יותר מעולה מקרבן כמו שאבארו ב"ה. הנה שביאר הודוי. ואמנם על החרטה ליום שיאמרו אשור לא יושיענו וכו'. כי בזה יתחרטו מהע"ז שהיו עובדים כגויי הארצות. ועל ההשבה אמר ולא נאמר עוד אלהינו למעשה ידינו, ואמר ג"כ אפרים מה לי עוד לעצבים, והנה הודיע הנביא שבהיות התשובה נעשית בזה האופן הוא ית' ירצה בה, ולז"א ארפא משובותם ואוהבם נדבה, כי אע"פ שיהיו מכופרים מפני התשובה שעשו, לא יתחייב שהוא יתברך יאהבם מיד, ולכן אם יאהבם אחר שובם אליו היא בנדבה ורצון לה בחיוב:
<h2>פרק ג</h2>
זה הודוי שאמרתי שצריך להיות השב עשותו שלם.
צריך שכשיתודה יפרט חטאו ולא יאמר ע"ד כלל חטאתי עויתי פשעתי, רק יאמר חטאתי וכך וכך עשית, למדו רז"ל זה ממרע"ה שכאשר התודה עון העגל, אמר אנא חטא העם הזה חטאה גדולה וכו'. ובמעשה עכן שאמר חטאתי לה' אלהי ישראל וכזה וכזה עשיתי. הנה התבאר צורך הודעת החטא בפירוש, אלא שיש לספק ולומר הנה הודוי הזה שהוא תנאי עצמי בתשובה יראה בלתי מחוייב לעשות, וזה שהוא לא ימלט או יהיה חיובו בערכו ית', או בערך החוטא. אם נאמר שהוא בערכו ית' זה אי אפשר, אחר שהוא יתברך יודע כל הדברים וכשזה האיש ירצה לשוב אליו מבלתי שיפרט החטא שרוצה לשוב, הוא ית' יודע, כי הכל גלוי וצפוי לפניו, הנה יראה כי בערכו ית' הודוי אינו מוכרח. ואם נאמר שהוא בערך השב זה גם כן אי אפשר, לפי שהחוטא כשישוב בהכרח הוא שידע שחטא ובאיזה דבר חטא, שאם זה נעלם ממנו לא יתן לב לשוב, כמ"ש בשאול לפי שלא ידע שחטא. ואחר שראוי לשב לדעת בעת שירצה לשוב באיזה מין חטא ובלתי זה אינה תשובה כלום, לא יצטרך עוד לודוי רק שיכוין בלבו ובנפשו מה שעשה וה' יראה ללבב וירצהו. והנראה בזה הוא שלהיות האדם מדיני בטבע הוצרך לו הדבור החיצוני, לפי שבו ישאל צרכיו משאר האנשים. כי במה שיוכל לעשות בעצמו אין הדבור צורך לו. ולכן כשאדם ידבר אם שיעמוד יחידי, יורה היות שם איש אחר, שאם לא כן יהיה אז הדבור מותר ופועל שטות. אמר הנביא ישב בדד וידום כי נטל עליו. ירצה, האיש שישב בדד ולא ידבר כלל, יורה שנטל עליו לעשות הפועל שירצה לעשות, מזולת עזר איש אחר. שאם היה צריך לעזר הנה לא ישב וידום רק ידבר וישאל מה שהיה צריך לעשות. והנה לזאת הסבה הכריחה תורה לשב שיאמר בפיו מה שעשה, להודיע שאינו עומד יחידי רק שיש שם עין רואה ואזן שומעת דבריו, והוא האל יתברך. וכמו שהאדם כשהוא מוכרח לומר מה שעשה – לאחר, יבוש מאד אם הם פעולות מגונות מה שלא יבוש בהיותו יחידי, עד שלזה אמרו זכרונם לברכה ובמקום שאין אנשים השתדל להיות איש, ירצה, כשיעמוד יחידי ובמקום שאין אנשים לראות מה שיעשה, אז השתדל להיות איש, רצה לומר מעולה ושלם, כי זה יורה שתעשה היושר והטוב מעצמך לא בשביל אחרים הרואים אותך. ולזאת הסיבה באדם הראשון, אם שעמידת האדם ערום אצל אחרים הוא פועל מגונה, אכן שאדם בינו לבין עצמו אם שישב ערום אינו גנאי, אמר שהוא וחוה היו דבר א' ובשר אחד ולכן לא קבלו מזה בושת אם שהיו הולכים ערומים. וז"א על כן יעזוב איש את אביו ואת אמו וכו', ואמרה תורה שלהיות זה כן, ירצה היות שניהם בשר אחד, היו שניהם ערומים האדם ואשתו ולא יתבוששו, כי האיש העומד ערום יחידי לא יתבייש מעצמו. הנה התבאר שהבושה יהיה לאדם כשיודע מה שעשה מהפעולות המגונות, ולכן השב כאשר יאמר בפיו ובשפתיו מה שחטא אין ספק שיבוש מאוד, להיותו חושב ששם עומד מי ששומע מה שעשה, מה שלא יבוש בחשוב בפעולותיו בלבו, אם שהכל גלוי לפניו ית' וזאת הבושה תעזרהו מאד לבא לידי חרטה, כי כשיבוש מהפעולות יתחרט מהם, מצורף לזה שהדברים שהם בכח אינם כ"כ שלימות כמו שיהיו בהיותן בפועל. ולכן כשיחשוב השב על חטאיו לא יזכור מהם כל כך בשלימות כמו שיזכור כשיאמרם בפיו ובשפתיו, לפי שהזכירה בלב היא זכירה כחיית, והזכירה בפה היא זכירת בפועל, וכשיאמר בפיו מה שעשה יזכור דברים רבים שלא יעלו על לבו בעת שיחשוב בהם, ולזאת הסבה צוו חז"ל לומר האדם תפלתו בפיו לא בלב לבד, כי הנאמרת בפה תהיה יותר שלימה מהנאמרת בלב לבד. האמנם אם המצא תמצא איש הפליא לעשות עלילות ברשע עד אין מספר ולסבת רבויין לא נזכר מכלן בשעה וידויו, והודיע אותן שנזכר מהם ועל האחרות התודה בכלל ונתחרט מכלן ולא שב בהם עוד, זו היא תשובה שלימה והודוי שלם ומרוצה לפניו ית', אם שלא פירש כל חטאיו אשר חטא – בפיו:
<h2>פרק ד</h2>
בתנאי הג' לתשובה, שהוא שלא ישוב עוד החוטא עשותו.
יקרה ספק גדול, והוא: מי ששב בתשובה שלימה מאשר חטא על הנפש ונתקבלה תשובתו, ולקץ ימים שב לחטוא באותו עון עצמו שעשה בראשונה – מי יתן ונדע אם עשיית אותו החטא לפעם שני עוקרת התשובה שכבר עשה ויענישהו יתברך על מה שחטא כראשונה ובשניה, או נאמר שכאשר שב לחטא הנה לא חל החטא ההוא על חטא אחר יקדם לו, כי הראשון כבר הסירהו התשובה, וכשיענישהו השי"ת יענישהו על זה השני שעשה, לא על הראשון מאחר שאינו במציאות. והנראה בזה, הוא שהאנשים החוטאים יחלקו לשני חלקים: יש מהם שחטאו ועשו תשובה וחזרו לחטוא שנית באותו דבר עצמו שעשו בראשונה, אך אמנם בשעת חטאתם לא נתחרטו מהתשובה שכבר עשו על אותו חטא עצמו, ואם שבו לחטוא פעם ב', היה אם מפני שהכריחם מזגם לחטא או לסבה אחרת. ויש אנשים שכאשר שבו לחטוא בדבר שכבר שבו ממנו יתחרטו מהזמן שעמדו חוץ מאותו חטא ונתחרטו מהתשובה שעשו, וזה לרוב העונג שקבלו בעשית אותו החטא. הנה אומר שהאנשים שהם מהמין הא' כששבו לחטוא ולא נתחרטו מהתשובה שכבר עשו, הוא ית' לא יחשוב להם העון הראשון עם השני להענישו על שניהם יחד, כי הוא נבר הסירהו התשוב', והתשובה שעשה כחה קיימת אחר שלא נתחרט ממנה, ולא חל על החטא השני החטא הראשון שקדם לו. אמנם האנשים שהם מהמין הב' כיון שבשובם לחטוא יתחרטו מהתשובה שעשו, הנה התשובה נעקרה ממקומה וחזר החטא הראשון כמו שהיה, ולכן יחשוב השי"ת לו העון ההוא עם השני ויענישהו על שניהם. יתבאר זה מהצדיק שיעשה משפט וצדקה כל ימיו ולבסוף חטא, שאמר עליו הנביא ובשוב צדיק מצדקתו וכו', ומן התימה כי הוא עול ח"ו בחקו ית' שמן הדין הוא ראוי לדונו לזכות אחר שרוב ימיו עשה זכיות, או לתת לו שכר על צדקותיו ועונש על אשר חטא. אמנם שכל צדקותיו לא תזכרנה, זה יראה חוץ מן היושר האמיתי וחלילה לאל מרשע ושדי מעול. ולישב זה ארז"ל שזה מדבר בתוהה על הראשונות, רצו בזה שזה הצדיק כשחטא נתחרט מכל הטוב שעשה בימיו, ואז כל זכיותיו נתבטלו ויחשב רשע גמור ויקבל עונש גדול. אמנם אם לא נתחרט ממה שעשה יקבל שכר על הטוב ועונש על החטא. כן זה האיש, אם כשיחטא שנית יתחרט על התשובה ונוסף גם הוא, ואם לא, לא יזכר הראשון ויענש על השני. ואין לומר שזה יהיה בשובו לעשות חטא ממין אחר, אמנם בעשותו אותו חטא עצמו שכבר שב ממנו, יראה שרצה בו ובקיומו ונתחרט מהתשובה, לפי שהוא ית' לא ידין האדם כי אם לפי כונתו לא לפי מה שיחשב ממנו, כמו אותו צדיק שבאחריתו היה נבל, שאם שכפי מחשבות האנשים יראה שנתחרט מהטובות שעשה,עם כל זה הוא ית' לא יענישהו, כרשע גמור אלא א"כ היה תוהה על הראשונות. ושזה התבאר שמי שעשה חטאות רבים מתחלפי המין ושב מכלם בתשובה שלימה, שאם שב אח"כ לחטוא באחד שהם אע"פ שנתחרט מהתשובה שעשה, שעל אותו לבד יענש ולא על אחרים, אם שבעת התשובה שב מכלם בבת אחת אחר שלא שב לחטוא במין ממיני האחרים:
<h2>פרק ה</h2>
בידיעת איזה מאלה הג' דברים הוא יותר עצמי בתשובה.
אף על פי שכפי שנאמר אלה הג' תנאים מחוייבים לשב שיעשה להיות מרוצה ממנו ית', עכ"ז היותר עצמי בתשובה הוא התנאי הג', שהוא ההשבה מעשות החטא פעם אחרת. וזה לפי שאם יקרה שלא יתודה האדם בפיו ובשפתיו רק כיון בלבו לשוב מחטאתו ונתחרט ממנו ולא שב אליו עוד, הנה תשובתו תשובה, אם שהודוי בפה הוא מועיל מאד לשב לסבות שאמרתי, האמנם אם עבר תשובתו רצויה. ??? החרטה, הנה יראה היות ההשבה קודמת אליה במעלה, אחר שכל מי ש??? ישוב לחטוא בהכרח הוא שיתחרט, ולא כל המתחרט לא ישוב עוד לחטוא בדבר ההוא. הנה לפי זה בהמצא התנאי הג' בתשובה ימצא השני שהוא החרטה, ולא בהמצא השני יחויב המצא השלישי:
<h2>פרק ו</h2>
בידיעת אם החטא – והתשובה, מדרגתם שוה לחוטא ולשב, בכל זמן.
הנה החוקרים חלקו שנות האדם לג' סוגים. הא' קראו שני הגידול, והב' קראו שני ההעמדה, והג' שני הירידה. אמנם לא יתהלל החוקר שהוא המציא זאת החלוקה, כי מרע"ה הודיעה, באותו מזמור המתחיל תפלה למשה כשדבר בחיי האדם, אמר ימי שנותינו בהם וכו' דבר בקצור חיי האדם, שימי שנותינו רק ע' שנה, ואם בגבורות שמונים שנה, ואלה הימים שהם ימי הגבורה הם עמל ואון שנפש האדם קלה בהם, ויהיה ורהבם מלשון גבורה, ואמר כי גז חיש ונעופה ירצה שכל הימים שאנחנו חיים נלך להפסד ולכליה ונעוף עד שנגיע לעת קן ונמות. והנה אמר ההתעופפות הזה בג' לשונות, שהם גז, חיש, ונעופה. כי גז הוא מורה לשון תנועה ויגז שלוים מן הים, אמנם צריך שנדע שההתעופפות כשיאמר בלשון גז יורה על התעופפות שקט בלתי מהיר עד שיראה שהוא בלתי מתנועע, וחיש הוא לשון יורה על תנועה יותר מהירה, וההתעופפות יורה על תנועה יותר מהירה מכלם. ולפי שהאדם משנולד הלוך ילך להפסד ובהיותו בשני הגידול לא ירגיש בהפסדו אך יחשוב שלא ימות ויפסד, אמר להורות אחור התנועה בימי הגידול גז, שהוא לשון תנועה מאוחרת. וכאשר יגיע האדם לשני ההעמדה כבר יתחיל להרגיש שהוא מוכן להפסד, ולזה ייחס לימים ההם תנועה יותר מהירה להיות האדם מרגיש המות, וכאשר יגיע לשני הירידה ירגיש שקרבה עתו למות בהרגישו חולשת הכוחות, וכאלו הוא <b>מתעופף</b> להגיע אל שערי מות, ולזה ייחס התנועה בשני הירידה להתעופפות, מפני שהיא תנועה מהירה בתכלית. הנה יראה שהחלוקה שעשה החוקר קדמו מרע"ה ועשאה. ועתה אומר: שבכל אלה הזמנים אפשר יחטא האדם בהם ואפשר שישוב בהם, כי כבר אפשר שיחטא האדם בשני הגידול וישוב בהם, ובשני העמידה וישוב בהם, ובשני היריד' וישוב בהם. אך אמנם החטא. אם שיהיה אחד בכל אלה הג' זמנים יתחלף גדלו בפחות ויתר מזמן לזמן, כי החטא בימי הגידול אינו כ"כ גדול כמו שיהיה בימי העמדה אותו חטא עצמו, כי בימי הגידול אפשר שיהיה החטא גדול ולא יחשב כ"כ, לפי שבשנים ההם הכחות חזקים, והנער אינו רודף אחר שכלו, ויצרו הרע מתגבר, עד שלזה אחז"ל שי"ג שנים קדם יצה"ר ליצה"ט, והיתה כונתם: שמעת הולדת האיש עד היותו בן י"ג לא יעשה כלל ממה שהשכל אומר, לפי שהשכל אז כחוש מאד ויצרו הולך וגדל. הנה א"כ אע"פ שחטא, לא יחשב. החטא ההוא כמו שיחשב בעשותו החטא עצמו בשני ההעמדה, שאז שכלו מבין הדברים ומבחין בין טוב לרע, וכבר אמרו ז"ל בן חמשים לבינה. ועם כל זה אע"פ שיחטא בשנים ההם לא יחשב כ"כ כמי שיחשב בשני הירידה, לפי שבשני ההעמדה, ככחו בשני הגידול כחו אז. אמנם בשני הירידה שהוא רואה המות לעיניו, בהיותו חוטא יחשב לו החטא ההוא לחטא גדול. אז"ל ג' אין הדעת סובלתן וא' מהם הוא זקן נואף, רצו שהזקן שקרבה עתו למות, ראוי לו לעשות הדברים הנרצים אליו יתברך, הנה שגנו מאד החטא הנעשה בזמן הירידה. זהו ההתחלפות שיהיה בחטא הא' בעצמו, כפי הזמנים שיעשה בהם. ואמנם התשובה היא בהפך: כי באותו זמן שהחטא הוא קטן הערך, התשובה שיעשה ממנו היא גדולת המעלה והשלימות, וזה שהנער השב אליו יתב' תשובתו נרצת עד מאד, והיא גדולת המעלה, אחר שבהיות לו סבות גדולות לחטוא יעזוב החטא וישוב. אמר הנביא טוב לגבר כי ישא עול בנעוריו, יאמר: טוב לגבר כי ישא עול מלכות שמים עליו בהיות <b>נער</b>, אחר שהוא הפך מזגו. ואמר שלמה בס' קהלת – משבה התשובה בימי הגידול – וזכור את בוראך בימי בחורותך. ואמנם התשובה הנעשית בשני ההעמדה, אם היותה תשובה טובה7 אינה כמו הראשונה, אבל בערך היות האיש שלם בכוחותיו. הגשמיים יחשב לו לתשובה. אמנם הזקן השב, אם שתשובתו תשובה, עכ"ז אינה שלימה כמו מדרגת שאר התשובות, אחר שהזקן הוא נאנוס לחולשה כחותיו ואיבריו. אלה הם <b>ההתחלפיות</b> הנמצאות במדרגות החטא – והתשובה, נפי הזמנים שבהם יהיו נעשים:
<h2>פרק ז</h2>
בידיעת גודל מעלת התשובה.
להיות התשובה גדולה הערך בעיניו יתברך, אם שיעשה החוטא בהיותו מקבל עונש על חטאתו. כשיראה שהעונש מכריחו לשוב, הוא ית' מקבלו ומסיר ממנו העונש ההוא. אמר מרע"ה: בצר לך ומצאוך וכו' ושבת עד ה' אלהיך וכו'. אמר הושע: שובה ישראל עד ה' אלהיך וכו' אע"פ שכשלת בעינך, ר"ל שהעונש מגיעך לשוב, לא אהבה האלהים, עכ"ז תועיל התשובה. ולהיות זה כן, הנה התשובה תתחלף בהיותה נעשית אחר העונש, לאותה שתעשה קודם ביאתו. ואותה שתעשה קודם ביאתו תתחלק לב' חלקים: אם לאותה שנעשית מסיבת יראה, שיפיל בלב החוטא ממנו ית' לפחדו מעונשו, או לאותה שנעשית מסיבה אהבה גדולה תפול בלב החוטא עמו יתברך וירצה לשוב אליו. והנה המדריגה היותר גדולה שבתורה היא אותה שתעשה מאהבה, עד שלא די שתמרק העונות, אלא תסבב שיחשבו כזכיות, אז"ל: גדול בעל תשובה שזדונות נעשות לו כזכיות. והמדריגה השניה לה, היא השב מסיבת יראה, שירא ממנו ית' לא בהיות העונש מגיע אליו. ותשובה כזו כחה היא להשיב העונות שהם החטאים הנעשים במזיד כשגגות, וע"ז אמרו גדול בעל תשובה שזדונות נעשות כשגגות. והמדרגה הג' היא השב מיראה העונש שכבר הגיע אליו, ותשובה כזו מועילה להסיר העונש ההוא המגיע אליו, לא למרק עונותיו אך ימתינו לו אם אחר הסרת העונש ישוב אליו ית' בכל לבבו ובכל נפשו, ואז בשובו יגיע למדרגת השב מיראה שזדונות נעשות כשגגות. ומזה יראה למה לא קבל השם ית' תשובת פרעה – באומרו ה' הצדיק ואני ועמי הרשעים? והיתה הסיבה, לפי שאחר שהוסר העונש ממנו שב לחטוא, ולכן לא היה ראוי לקבלו בתשובה וכמ"ש וירא פרעה כי היתה הרוחה ויכבד לבו, שאם אחר הסרת המכה היה שב בתשובה היה מקבלו בתשובה. אלה הם מדרגות התשובה:
<h2>פרק ח</h2>
אם החוטא יוכל לשוב מעצמו מבלי שיבא לו עזר אלהי, או יצטרך עזר וסיוע עד שבזולתו לא יוכל לשוב.
והנה שיחיייב אליו, יראה. ממה שמצינו הרבה מהנביאים ומהמדברים ברה"ק, מתפללים אליו יתב' שיורם דרכי התשובה ויעזרם לשוב. אמר ירמיהו: השיבנו ה' וכו', אמר המשורר: שובנו אלהי ישענו, ומסדרי התפלות תקנו לומר ברכת השיבנו. ואמנם יראה זה גם כן, מפני שאחר שהאדם הוא יגיע כפיו ית', אין ראוי שיניחהו שיאבד, רק שירחם עליו ויורהו לשוב. אמר המשורר: ידיך עשוני ויכוננוני וכו'. אמר איוב: הטוב לך כי תעשוק וכו'. יראה מכל זה, חיוב המצא עזר האלהי לשב. ואמנם יראה מצד אחר שאינו כן. וזה, שאילו הונח שהחוטא לא יוכל לשוב מבלי עזר אלהי, תפסד השכר והעונש, כי אין ראוי שתנתן שכר לזה השב, מאחר שלא יוכל לשוב זולת באמצעותו ית', וג"כ אין ראוי ליענש לזה שאינו בידו, ואם הוא לא יעזרהו לא יוכל לשוב. ואם הוא כן תפסד התורה, שהשכר והעונש הוא אחד משרשי התורה בייעודי המצות ועזיבתן. והנראה בזה, הוא שהאנשים החוטאים יחלקו בזה לג' חלקים: יש מהם, שחטאו ולא הרהרו תשובה בלבם כל ימיהם, אך תמיד יעמדו במריים ומוסיפים על חטאתם. ויש מהם, שחטאו, ושבו בתשובה מחטאתם, ולא יוסיפו לשוב בדרך ההוא עוד. ויש מהם, שחטאו, ושבו, ולא יכלו עמוד בתשובתן וחזרו לחטוא, וחזרו לשוב, ובזה יכלו ימיהם ושנותם. והנה המין הא' מהאנשים, שהם הפושעים, שהם רשעים גמורים, ולאלה, הוא ית', לא יורה דרך זו ילכו להשיב נפשם מני שחת, כי כמו שהם, הפושעים, הם רשעים גמורים, ושכחו אל מושיעם מכל וכל, כן הוא ית' שכחם. אמר המשורר: רשע כגובה אפו בל ידרוש, ירצה, הרשע שבסבת גובה אפו, לאידרוש השי"ת בשום עת וזמן, גם הוא ית' אינו רוצה בו, ואין מזמותיו ממנו ית', להשיבו מדרכו הרעה. והמין הג' מהאנשים, אותם שחטאו ושבו ולא חטאו עוד, לא יצטרך להם עזר אלהי, כי מעצמם שבו, והם צדיקים גמורים. אמנם אותם שחטאו ושבו וחזרו לחטוא ולשוב והולכים בזה תמיד ואינם יכולים לעמוד בתשובה – אם מפני מזגם אם לסבה אחרת – לאנשים כאלה יצטרך עזר אלהי, יורם באופן שיעמידם בתשובה ולא יחזרו ממנה. ואין לאמר שאלה האנשים אינם ראוים לשכר, אחר שהוא ית' עוזרם, כי הם בעצמם התעוררו לשוב – אם לא שאין בידם יכולת לעמוד בתשובה. אז"ל: הבא ליטהר מסייעין אותו, ר"ל שהאיש הבא ליטהר ואין בידו לשוב בתשוב' שלמה מסייעין אותו מן השמים, ולזה תקנו מסדרי התפלה לאמר החזירנו בתשובה שלמה, ולא אמרו החזירנו בתשובה לבד, לרמוז למ"ש. והנה מצאתי פסוקי' – יבארו זה ביאור אמיתי. אמר הנביא ירמיה ע"ה: שמוע שמעתי אפרים מתנודד וכו', כי אחרי שובי נחמתי וכו' הבן יקיר לי וכו', היה אומר הנביא שהוא שמע לאפרים בוכה ומניע ראשו כאנשים הבוכים המתאבלים, והיה אומר, אליו ית', יסרתני ואוסר כעגל לא לומד, ירצה, שהוא ית', ייסרי והענישו מפני חטאתו, אמנם הוא לא קבל המוסר, כמו אותו העגל שלא לומד בעול שמשימים על ראשו, ויכוהו, והוא אינו יודע כונת המכים – להיותו בלתי לומד בעול, כן אפרים לא שב – כי לא הבין כונת מענישו, ולכן היה מתפלל אליו ית', שיעזרהו לשוב, באופן שלא יפסד, וכמ"ש, השיבנו ואשובה. ונתן לזה ב סבות: אחת, להיותו <b>בעל הרחמים</b> בלתי חפץ במות הרשע. ב', להיותו <b>אלהיו</b>, אשר על כן ראוי לו להדריך עבדיו לדרך טובה, כשיראה אותם נוטים ממנה. ואומרו כי אחרי שובי נחמתי, רצונו להראות, שהוא אינו כאנשים הפושעים בו, שלא שמו אלהים לנגדם סלה, אך הוא מהמין הב' שתמיד כל היום שבים וחוטאים, וכיון שהוא מעצמו יתעורר לשוב ואין בידו יכולת לעמוד בתשובה היה ראוי שיעזרהו, וז"א כי אני, אחרי שובי, נחמתי מה שעשיתי מהתשובה, ואשוב לחטוא שניה, ואחרי הודעי, רצה לומר אחרי שהודיעני ששבתי להרע אתחרט ממנו, וזהו אומרו ספקתי על ירך ממה שאשוב לעשות כדואג על שובי – לחטוא, ולזה נכלמתי כי נשאתי חרפת נעורי, שהוא חטא נעורים ששבתי ממנו, ועתה חטאתי שנית ושמתיו עטרות לי. והנה ית' משיב ואומר, הבן יקיר לי וכו', ירצה, האם אפרים בני יקירי, או ילד שאשתעשע בו – באופן שזכור אזכרנו עוד, ושאשגיח בו לשוב? אינו כן, כי הוא חוטא תמיד. אמנם לפי שהוא אינו מאותם שאינם רוצים לשוב בהחלט, והוא מהשבים ואינם יכולים לעמוד בתשובתן, אם שירצו בה, על כן המו מעי לו רחם ארחמנו, ואהיה לי לעזר כשישוב, ואורהו דרך זו ילך. הנה הראה היות העזר האלהי, למי ששב ואינו יכול לעמוד בתשובה, אם לסבת מזגו או לסיבה אחרת:
<h2>פרק ט</h2>
בעוזרי התשובה
אם שהתשובה תשלם בג' דברים שאמרתי, יחוייב לשב לעשות ג' דברים אחרים, שיעזרוהו בתשובתו להיותו נרצה להשי"ת ולהתמיד בדביקותו, והם: תענית, צדקה, תפלה. אם התענית והתפלה, יתבארו ממה שעשו אנשי נינוה – <b>נוסף</b> על התשובה, בשמעם העונש הגדול המוכן לבא עליהם. אמר: האדם והבהמה אל <b>יטעמו</b> מאומה, שהוא התענית. ואמר: ויקראו אל אלהים בחזקה, שהוא התפלה. אמנם יראה להקשות לאנשי נינוה, מה ראו על ככה ומה הגיע אליהם לצוות שהבעלי חיים לא יאכלו ולא ישתו, והם אינם בעלי עונש, הירצה ה' באלפי אלים יתענו נפשם על כל דבר פשע אשר יעשה אותם האדם? הנה הנפש החוטאת תענש, לא הבעלי חיים שאינם בעלי חטא. והנראה, שאנשי נינוה ראו שהעונש שהשי"ת רוצה להענישם היה כללי, מגיע לאדם ובהמה, כי כן אומר, עוד ארבעים יום ונינוה נהפכת, ובהפיכת הערים ימותו כל הנמצאים בה, ולכן גזרו שחטא <b>כללי</b> היה בהם, – נוסף על חטאם הפרטי – לפי שידעו שמדותיו ית' הוא שלא יעניש על חטא שחטא איש א' – האומה בכלל, רק בעונו ימות, אמר מרע"ה: האיש אחד יחטא ועל כל העדה יקצוף. וחטא עכן אם שחטא איש אחד, עם כל זה היה ראוי שיעניש הכלל בעבורו, מפני שלא שררו העיר באופן ששום איש לא יקח ממנה כלל, אחר שהיה כל אשר בה חרם, מצורף לזה, שהחרם כחו גדול, מביא עונש לעובר אותו ולכל הנלוים אליו, אם. שלא ידעו בו. התבאר שהעונש הכללי יהיה חטא כללי, מאחי יוסף, שכאשר ראו עצמם במצרים, ושהיו אומרים שהיו מרגלים, והכניסו אותם במשמר ג' ימים, רצו לדעת על מה עשה הוא ית' ככה, וגזרו, שאחר שהרע והעונש כולל לכולם, הנה לא היה סבתו חטא פרטי – עשה א' מהם, שאם היה זה כך מדוע משדי יגיע עונש למי שלא חטא כלל. ולכן אמרו אבל אשמים <b>אנחנו</b>, רצו, אבל – להיות העונש הזה <b>כללי</b>, לא יתכן להיות סיבה אחרת, זולת על מת שעשינו לאחינו שחטאנו <b>יחד</b>. וג"כ אנשי נינוה גזרו שהיה שם חטא כולל לכלם, כמו שהיה בזמן המבול, שאז"ל שאפי' בהמה חיה ועוף נזקקין לשאינם מינם, ולכן גזרו על הב"ח שלא יאכלו כלל – ואחר שהביאני הצורך לדבר בענין נינוה, אעיר ספק אחר. והוא למה לא עשה הוא ית' לסדום ועמורה מה שעשה לנינוה, ששלח נביא לשיבטיחם הרע כדי להשיבם, ג"כ ישלח לסדום ועמורה, כי החטא בנינוה ובערי הככר היה <b>שוה</b>, יראה זה מהעונש, שאחר שהעונש היה <b>שוה</b> לנינוה ולערי הככר, שהוא <b>ההפכה</b>, יראה היותן שוות בחטא, שאל"כ, היה עול ח"ו בחקו יתברך לתת עונש גדול על חטא קטן. והנראה בזה, שהוא יודע שהקריאה בנינוה תעשה הפעלות ורושם גדול, עד שבסבתה ישובו מדרכם הרעות, להאמינם בה. אמנם אנשי סדום לא היו בזה האופן, שאם ילכו לדבר אליהם כדברים האלה לא יתנו לב לשוב. והלא חתני לוט באותה הלילה שהמלאכים באו להפוך את סדום יצא לוט ודבר עמהם והודיעם הדבר, והם הלעיגו ושחקו ממנו, וכמ"ש: ויצא לוט וידבר אל חתניו לוקחי בנותיו, וסיים ויהי כמצחק כעיני חתניו. וכאשר ידע הוא ית' זה, מפני זה לא רצה לשלוח להם מי שיודיעם מה שראוי להביא עליהם, כי לא יועיל – ואשוב לדברי הפרק, הנה יראה מה שעשו אנשי נינוה שהועיל להם התענית והתפלה עם תשובתם. ואמנם תועלת הצדקה, התבאר ממ"ש דניאל לנבוכדנצר: מלכא מלכי ישפר עלך וחטאך בצדקה פרוק וכו', ואמר שלמה וצדקה תציל ממות. ואמנם הצטרכות אלה השלשה הדברים, אם התענית, הוא מפני שבסבתו ייכנעו הכחות הגשמיות ויבטל', באופן שהכח השכלי יתגבר עליהם. ואם הצדקה, הנה היא תורה על כשרות המעשים, וברצונו לפעול הפעולת הטובות. ואם התפלה, תורה – בהיותה נעשית בכונה שלימה – על זכות השכל, ודבקותו עמו ית', ושאין לו מחשבות אחרות – ירחיקוהו מהדבקות ההוא. ולפ"ז בתפלה ובצדקה, יורה היות האדם שלם בדעות ובמדות שזה כח האדם, וכמ"ש שלמה הע"ה: סוף דבר הכל כשמע את האלהים ירא ואת מצותיו שמור כי זה כל האדם:
<h2>פרק י</h2>
אלה הג' דברים – שאמרתי שהם עוזרים לתשובה, שהם מועילים לשב, צריך שיהיו נעשים לשם תשובה, ובכונה שלימה לא לכונה אחרת, שהצדקה לא תעשה בשביל שיקרא נדיב, אמר שלמה: מתן בסתר יכפה אף, יאמר, הצדקה הנתונה בסתר, מסירה האף, שבראות השם יתברך הצדקה בזה האופן, יסיר אפו וחמתו מעושיה וישגיח בו. ולפי שרוב האנשים ירצו שפעולתם יודעו לכל כשהם טובות, וכמ"ש: רב אדם יקרא איש חסדו, עד שלזאת הסיבה אולי יכשלו בני אדם מתת הצדקה בסתר להיותה בלתי נודעת, אמר הנביא: כי כארץ הוציא צמחה וכו', דבר בזה הפסוק עם עושי הצדקה, ואומר שלא יתרשל נותן הצדקה מלתתה, להיותה נתונה בסתר ולא יודע, כי הוא ית', אעפ"י שנתנה בסתר, יפרסמנה אחר כך באופן שהכל ידעו בה ויהללוהו וישבחוהו עליה, ולכן אמר כי כארץ תוציא צמחה הנתון בה, שהוא נסתר ואינו נראה לעין – להיותו מכוסה בעפר, וכמו הגינה שזירועיה נסתרים ואחר כך מוציאים ומצמיחים, כן הוא ית', הצדקה שתעשה בסתר, יצמיחנה ותהיה נודעת לכל בגלוי. – וגם התענית להיותו מקובל, צריך שלא יהיה לסיבה אחרת, כ"א להכניע הכוחות הגשמיות, באופן שיהיו משועבדים לכוחות הנפשיות, לא שיעשה לתכלית אחר כמו להבריא הגוף, כאשר יקרה לפעמים רבות שיעשה הרופא למי שהוא חולה שלא יאכל היום ההוא, או ילך לעסקו כל היום ולא יוכל לאכול, ובלילה אומר יהא נחשב היום הזה שלא אכלתי לתענית, כי התעניות שנעשו לסבות כאלה אינם תעניות ואינם עוזרים כלל לחוטא. אמר ישעיה – משיב לישראל על אומרם למה צמנו ולא ראית וכו' – הן ביום צומכם תמצאו חפץ וכו', הנביא התחיל ואמר: ואותי יום יום ידרשון וכו'. יראה, הנה רבים יתלוננו ממנו יתברך בראותם צדיק ורע לו רשע וטוב לו, כי זה יורה רוע סדר במשפטיו יתברך. האמנם מאלה הב' חלקים שהם צדיק ורע לו רשע וטוב לו, לא יתלונן ממנו יתברך רק הצדיק שיגיע אליו הרע, לא הרשע שיגיע אליו הטוב, וישראל בזמן ישעיהו היו רעים וחטאים, והיה ית' מענישם על חטאתם, והם היו מתלוננים ששנו כמי שהיו צדיקים – ויגיעם הרע ההוא, וז"א ואותי יום יום ידרשון ודעת דרכי יחפצון, לדעת למה יגיע אליהם הרע, וזה כגוי אשר צדקה עשה ומשפט אלהיו וכו', באילו הם צדיקים ורע להם, ושבדין מתלוננים נגדו ית', עד שקרבת אלהים יחפצון, ורצו להלחם עמו יתברך על הרעה המגעת אליהם, באמרם שהוא נגד הדין. ואומרו למה צמנו וגו', יספר הנביא הטענות שהם טוענים נגדו, והם שאומרים למה צמנו וענינו נפשינו ולא תראה באופן שתקבלנו בתשובה, והנביא היה משיבם בתעניתם לא יועיל, להיותו נעשה לא להכנעת גופו ולשוב אליו ית', זולת לתכליות אחרות, ולז"א הן ביום צומכם תמצאו חפץ, ר"ל לא תמצו רק לשתמצאו חפץ לאכול בלילה, או ביום צומכם תעשו חפציכם, לא חפצי שמים. וכל עצביכם תנגושו, ירצה, כל הלואותיכם תנגושו ביום התענית, ולא תתנו לב לשוב, ואחר שכן, תעניתם לא יועיל כלום. – ואמנם התפלה, צריך שתהיה נעשית להיותה מקובלת, בכונה שלמה לשם, לא משום לשיקחוהו העם בחזקה אדם כשר. אמר: שוא לכם משכימי קום מאחרי שבת, ידבר עם אותם המתחסדים ובקרבם ישישו אורבם, ואומר להם, המשכימים בבקר ממטתם ללכת לבית תפלתם, ואחר השלמת התפילה לא יצאו מן התפילה עד שיתעכבו שם זמן מה, וזה שיעשו כדי שיבינו העם הרואים אותם שהם צדיקים, באופן שיאכלו לחם הענבים והעניים, כי ידונו לתתו להם, במחשבתם שהם צדיקים, וזה להם שוא ורוח. ודע, כן יתן ה' לידידו שינה, שהוא המשיח, באופן שיאחר ביאתו כמו שהם מאחרים בב"ה, או ר"ל אכלי לכם הענבים, שהם אוכלים לחם מאותם שקונים אותם בעצב ובזעת אפם, כי הם ברוב שקרותם אוכלים לחמם, הנה יראה חיוב היות אלו הג' דברים עוזרים למי שרוצה לשוב:
<h2>פרק יא</h2>
להיות החטאים נחלקים לב' חלקים, יש מהם שהם בין אדם למקום, ומהם בין אדם לחבירו. חויב, שבתשובה הנעשית בין אדם לחבירו, שיעשה השב א' מב' דברים – נוספת על הודוי, והחרטה, וההשבה מעשות עוד, כי אלה הג' לבד, יועילו לעבירות שבין אדם למקום, אמנם אותם שהם בין אדם לחבירו, יצטרך עליהם, או פיוס כאשר חטא כנגדו בדבריה, או השבה ממה שלקח ממנו בזולת ידיעתו, או שלא ברשותו. כי לא די בשיתחרט, זולת שישיב לו הגזלה שגזל ממנו, וג"כ אם הקניטו בדברים צריך לפייסו פעמים ושלש. ואמנם, צורך אלו הב' דברים בעבירות שבין אדם לחבירו – יותר ממה שבין אדם למקום, וג"כ לא די שישיב לו מה שגזל או שיפייסו בדברים, מפני שהחוטא בדברים שבין אדם לחבירו, ג"כ יש בו חטא בינו ובין ה' ית' – אחר שיעבור על מאמרו ית' – ולזאת צריך שיעשה הוידוי, והחרטה, וההשבה – או הפיוס – מעשותו עוד, בערך מה שבינו ובין ה' ית', וההשבה או הפיוס בערך מה שבינו לחברו. ואם שזהי מצוה שנצטוינו עליה, וכמ"ש: והתודה את אשר חטא ואח"ך אמר והשיב את הגזילה, הנה הנביא ישעיה הוכיח לישראל על זה, שהיו חושבים שהיה די בדברים שבן אדם לחבירו, וידוי או חרטה לבד, וז"א הן לריב ומצה תצומו וכו', הנה ישראל היו חושבים שכאשר יתענו נפשם, מיד הם מרוצים ממנו יתברך, והתענית לבדו יועיל לכל החטאות, אע"פ שהיו בין אדם לחבירו. וזה אינו כן, כי מה שיועיל בהם בעצם, הוא השבת הדבר שלקח, או פיוס. ולזה השיב, לאמרם: למה צמנו ולא ראית, הן לריב ומצה תצומו, וירצה, הן אתם, לריב שתריבו עם חבריכם ולמלה שיש ביניכם, שהתשובה בזה היא הפיוס, ולהכות באגרוף, שאתם מכים האדם, לאחר שהוא עון גדול, תחשבו שדי בצום, לא תצומו כיום וכו', ר"ל אין זה התענית חשוב להשמיע במרום קולכם, כי התענית שיועיל בדברים האלה הוא, פתח חרצובות רשע, התר אגודות מוטה, שהוא ההשבה ממה שעשיתם, אם בפיוס ואם לתת לכל אחד מה שלקחתם ממנו בזולת ידיעתו, או הפק רצונו. הנה הידיע מה שראוי לעשות במה שבין אדם לחבירו. והנה אליהוא, להורות זה אמר: אם במה שבין אדם למקום, יעתר אל אלוה וירצהו, וירא פניו בתרועה, כי אמר כשהחוטא ירצה להתפלל אליו יתברך, באופן שיהיה מרוצה ממנו, צריך שהוא יראה פניו בתרועה, בהכנעה גדולה מוידוי שיתודה ויתחרט, וג"כ וישב לאנוש צדקתו, שישוב האדם חזק מהיום ההוא ומעלה' צדיק וישר, ואמר צדקתו בכנוי, לפי שלכך נוצר האדם להיות שלם וטוב. ואם בדברים שבין אדם לחבירו אמר ישור על אנשים, ויאמר חטאתי וישר העויתי וכו', יאמר שיקח שורת אנשים עמו, וילך אצל אותו שחטא נגדו, ויאמר לו חטאתי וישר העויתי ולא שוה לי, באיפן שיפייסהו. והנה הודיע שבעשותו זה, בין בדברים שבינו ובין המקום, ובין בדברים שבין אדם לחבירו, הוא ית' יפדה נפשו מרדת שחת. הנה הודיע אופן התשובה בדברים האלה כפי מ"ש.
<h2>פרק יב</h2>
רבים יחשבו, שלפי שהכפרה – בזמן שבית המקדש קיים היתה באמצעות הקרבנות, שעתה שאין לנו קרבן ולא כהן גדול לכפר בעדינו, שאין אנו מכופרים. זה אינו כן, כי התשובה באופן שאמרתי מועילה בלא קרבן, והקרבן לבדו אינו מועיל כמ"ש, בזה"ז התפילה עומדת במקום הקרבנות, והיא יותר מועילה ממנו, אמר המשורר: אהללה שם אלהים בשיר ואגדלנו בתודה ותיטב לה' משור פר וכו', הורה, שהתפלה יותר מרוצה לפניו יתברך מהקרבן. והנה יראה עוד זה מצד הטענה, והוא כי הדבר שהוא יקר מזולתו, יהיה חשיבותו על זולתו מצד חשיבות סיבותיו – על סבות הדבר ההוא, וכאשר נחפש סבות התפילה, נמצאות חשובות ייתר מסיבות הקרבן. וידוע כי הסיבות [הם] ד', חומר, וצורה, ופועל, ותכלית, וארבעתן של תפילה יותר מעולות מארבעת סבות הקרבן, וזה: כי חומר הקרבן הוא בעל חי בלתו מדבר, וחומר התפילה הוא דבור החי המדבר, שהוא נכבד ממנו. – וצורת הקרבן היא תכונת שריפתו על המזבח, או נתוח איבריו כשעיר המשתלח, וזה דבר ינגדהו השכל כאילו הוא ית' צריך לקרבן, והתפלה לא כן כי צורתה – והם מהות מאמריה, הם מאמרים משובחים רצויים אצל הבורא, כי בם יהללוהו ויספרו. מעלתו. – ואם מצד הפועל, פועל הקרבן צריך שיהיה מזריע הכהונה והזר הקרב יומת, ופועל התפילה לא כן, כל הבא להתפלל לשם בלב שלם תפלתו מקובלת ורצויה לפניו – ואם מצד התכלית, תכלית הקרבן הוא כפרת העונות או רדת ענין הנבואה, לא לעשות נסים נגד הטבע, והתפלה תועיל לשתיהם, ותועיל לעשות נסים רבים, כתפילת יצחק לפקוד אשתו, ורבים כאלה כמו תפילת חנה. הלא תראה, אליהו לא היה יכול להוריד אש מן השמים באמצעות קרבן – עד שהתפלל עליו ואמר, ענני ענני ואז נענה. אלא שיש לספק ולומר, למה הוצרך אליהו לתפלה, יגזור והש"י יקיים, כי גזר ב' פעמים לשרי החמשים כשקראוהו, אמר אם איש אלהים אני ירד אש מן השמים ותאכל אותך ואת חמישך, וירד, ולמה לא עשה כן בכאן? ותשובה לזה, כי מפני שאליהו היה מקריב קרבן בהר הכרמל בהיות בהמ"ק קיים, והיה עובר על מצות "השמר לך פן תעלה עולתיך" וכו', הוצרך להתפלל עליו, ולזאת הסיבה הכניסו נביאי הבעל עצמם בנסיון ההוא, עם היותם יודעים שה' אלהים הוא אמת ומלך עולם, כי חשבו שלהיות אליהו עובר על זה, הוא ית' לא יענהו באש, ויהיו אז כולם שוים הוא והם, וישאר הוא ית' והבעל שוים זל"ז חלילה. ולי נראה בזה ענין אחר נאה מאד, לפי פשט הפסוקים. והוא, הנה אליהו דבר בתחבולה לנביאי הבעל להכניסם בנסיון, וזה שהוא ראשונה כשאמר להם שיקריבו לראות מי הוא האלהי' שיענה באיש, דבר באופן שיחשבו שנביאי הבעל ואליהו, יחד יקריבו קרבנם סמוכין זל"ז, כי כמ"ש ויתנו לנו פרים ויבחרו לכם הפר האחד וכו', הנה שעשית הקרבן היה לשניהם כאחת, וגם הקריאה בשם אלהים הודיעם שהם והוא יקראו בזמן אחד, אמר: וקראתם בשם אלהיכם ואני אקרא בשם ה' והיה האלהים וכו'. וכאשר הודיעם זה, אמרו נביאי הבעל בלבם, לא ימלט, או ירד אש מן השמים באמצעות אליהו, או לא, אם ירד, ושרף ב' הפרים כאחד, להיותם סמוכים זל"ז, ואם לא ירד ישארו שוים גם בזה עם אליהו, ולא יועיל הנסיון כלל, ולכן רצו להכנס עמו בנסיון. ואחר שענו שירצו לעשותו, אז שב אליהו ואמר להם בחרו לכם הפר האחד. וכו', והודיעם שהוא יעשה אחריהם, ולפי שכבר אמרו שרצונם לעשותו לא יכלו אח"ך לשוב ממנו, ובזה האופן התחכם אליהו להביאם לידי נסיון. נדמה זה למ"ש רז"ל על אחאב בן קולייא וצדקיה בן מעשיה אשר קלם נבוכדנצר באש, שדברו בבבל נבואה א' לבת מלך בבל, והיא אמרה לאביה, ואביה קראם ואמר להם אם הנבואה שאמרתם לבתי היא אמת ואתם נביאי אמת, עשו מה שאומר לכם, והוא, שאכניס אתכם בכבשן האש כמו שעשיתי לחנניה מישאל ועזריה, ואז אם לא תמותו יראה שאתם נביאי אמת ותעשה בתי מה שאמרתם, א"ל, חנניה מישאל ועזריה היו ג' וזכות דרבים עדיפא, והחוט המשולש לא במהרה ינתק, ואמר להם בחרו לכם בישראל מי שאשליך עמכם באש, והם בחרו את יהושע בן יהוצדק הכהן הגדול שהיה צדיק גמור, ואמרו בלבם, לא ימלט, אם נצול יהושע ננצל גם אנו בזכותו, ונשאר לנביאי אמת, ואם נמות, לא יאמרו שמתנו מפני רוע מעללינו, כי אם מקרה היה לנו, והראיה שיהושע עם היותו צדיק גמור מת ג"כ, ואז השליכו שלשתן באש ומתו שניהם ונצל יהושע, וז"א, הלא זה אוד מוצל מאש. והנה יראה מכאן, שאלה הנביאים רצו להכניס עצמם בנסיון ההוא – עם היותם רואים בעצמם שאינם ראויים להנצל, – מפני השתוף שנשתתף עמהם יהושע כהן גדול. וגם כן אלה נביאי הבעל, מפני שחשבו שהקרבן והתפילה מהם, ומאליהו, תהיה בזמן אחד ובמקום אחד, הכניסו עצמם לנסיון, עם היותם חושבים שהוא יתברך לבדו אמת. יראה מכל זה שאמרנו, שמעלת התפילה יתירה על הקרבן. גם יונה הנביא בהיותו בצרתו, שיער שלא יוכל לצאת ממנה זולת ע"י התפילה, שבאמצעיתה יעשה נס, וז"א: ויתפלל יונה אל ה' ממעי הדגה. – ולהיות כ"ז כן, הנה התשובה בזמן הזה – עם שלא ימצא קרבן – מועילה מאד לשב, עד שיאמר שהתשובה מבלי קרבן תקובל ותתרצה, והקרבן מבלי תשובה לא יקובל, אמר שמואל ע"ז: החפץ לה' בעולות וזבחים וכו'. ואמר הנביא מיכה: הירצה ה' באלפי אלים וכו', וסיים ומה ה' דרש ממך כי אם עשות משפט ואהבת חסד והצנע לכת עם אלהיך, הנה הודיע, כעשיית הטוב והישר היא העבודה הנרצת לפניו ית', לא דבר אחר:
<h2>פרק יג</h2>
בהתרת ספק א' – אפשר לספק בתשובה. והיא, אחר שאמרנו שהיא מועילה לחטא, נשאל אם איש הפליג לחטוא ושב, לא מפני יראתו ואהבתו ית', רק שב בראותו דרכיו רעים בעיני השכל ונתחרט כי יבוש מהם, האם תשובתו רצויה להשי"ת, או נאמר אחר שלא שב מפני יראתו ואהבתו ית', שאינה תשובה, ייהיה כשומר ז' מצות בני נח שאם נזהר בהם שראה בשכלו שראוי לעשות מבלי שיביט למצוה שהוא ית', לא יקרא מחסידי אומות העולם ואין לו חלק לעה"ב. והנראה שהתשובה כחה [גדול] מאד, ואע"פ שהשב משכלו יביט ליראתו ואהבתו ית', עכ"ז תשובתו מקובלת – אך לא תהיה במדרגת מי ששב מפני יראתו ית', ויהיה כאומרו גדול המצווה ועושה יותר וכו'. וממ"ש באותו ששמר ז' מצות בני נח, אין הנדון דומה לראיה. שאותו שהוא מחסידי האומות אינו בן תורה, ואין בידו מי שיושיענו וימלט נפשו מרדת שחת רק המצות ההם, ילכן ראוי שישים נגד עיניו מציאותו יתברך, ושהוא צוה בם, ואם לא כן תכרת גופו ונפשו מן העולם הזה, ומן העולם הבא, אמנם הבעל תשובה עם שלא ישוב, לא בעבור זה נפשו תפסד מכל וכל, כבר אז"ל כל ישראל יש להם חלק לעולם הבא – רק אם הוא מפושעי ישראל אשר כחשו בה' ויאמרו לא הוא. אם כן הנה התשובה מועילה לכל, באיזה צד ואופן שתעשה, אם שיש בה יתרון ומעלה גדולה בהיותה נעשית מפני אהבתו יתברך או מיראתו אותו, אמר הנביא: קחו עמכם דברים וכו' הודיע שמעלת התשובה תהיה בשוב האיש אליו יתברך. ומזה יראה מעלת התפלה, לפי שכשהשב מתפלל, יורה היותו שב מפני יראתו או אהבתו ית', ולא מפני שכלו לבד. כי התפלה תצטרף למי שיתפללו אליו, אמר הנביא: ייבואו – ויבקשו פני.
<h2>פרק יד</h2>
להיות התשובה גדולת המעלה והערך בעיניו ית', שהוא יתברך יגזור אומר נגד הרשע להענישו על מעשיו עכ"ז בשובו אליו יסור הגזרה ההיא מעליו ייקובל תשובתו.
וזה שאם שהוא יתברך לפי הדין יענוש האדם, הנה לרחמנותו הגדולה ירחם עליו בשובו מדרכיו, ולכן דוד הע"ה אם שכפי הדין היה נגזר לעונש, לא בעבור זה עזב מלשוב ולהקדים עצמו לרחמיו יתברך, אמר: הנני אלהים כחסדך וכו', וג"כ אברהם אבינו כששמע ממנו יה' שרצונו להשמיד ערי הככר מכל וכל, נגש ואמר שבעשותו הכליה ההיא יעשה הפך הדין והפך הרחמים, אם הפך הדין, אמר האך תספה צדיק עם רשע, ירצה הנה הדין יגזור שהרשע בעונו ימות והצדיק חיה יחיה, ולא שימות הצדיק על מה שהרשע עשה. אם אתה תכלה ערי הככר כאחד, האנשים והנשים והטף לא תעשה מה שהדין והמשפט יגזור, ואם תאמר שהצדיקים חיה יחיו והרשעים ימותו בעונם, גם בזה תעשה נגד מדותך שהם מדות הרחמים, וזה, אולי יש חמישים צדיקים בתוך העיר ולמה -לא תרחם בשבילם על הרשעים באופן שלא ימותו, האף תספה ולא תשא למקום למען הצדיקים אשר בקרבה, כי זה הפך מדותיך. והנה ה' לא ענהו לצד המשפט, שהוא האף תספה צדיק וכו', כי זה אין ראוי לעשותו, אמנם מה ששאלו כפי רחמיו, השיבו שכן יעשה, ולכן אמר אם אמצא בסדום וכו', הנה יראה שהוא ית' מלא רחמים, ולכן הרשע לא יתיאש לשוב, כי אף שביום ר"ה נזכר ונחתם למיתה, שערי רחמיו יתברך לא ננעלו בשובו אליו. ועם היות עשותו כל מ"ש באלה הג' דברים ראוי עוד לעשות דבר רביעית, והוא הבכי והורדת הדמעה על מה שעשה, כי בזה יבטל מה שנגזר עליו. וזה יתבאר מחזקיהו, שעם היות שנגזר עליו המיתה, כמ"ש: צו לביתך כי מת אתה וכו', כאשר שב אליו יתברך בתפילה ובכה, נקרע גזר דינו והוסיפו לו ט"ו שנה, אמר: ויבך חזקיהו, אמר לו השם יתברך ראיתי את דמעתך. וארז"ל אע"פ ששערי תשובה ננעלו שערי דמעה לא ננעלו, כמ"ש דוד שמעה תפלתי וכו' אל דמעתי אל תחרש. הסיבה בזה אצלי היא שהתפילה הנעשית בבכי ובדמעה היא נעשית בכונה, כי הבכי לא יוכל להיות זולת שיכוין המתפלל בתפילתו, בראותו כי גדול עונו, והכונה בתפילה הוא מה שרוצה ית' ממנה, עד שאז"ל: תפילה בלא כונה כגוף בלא נשמה. ואמרו ח"ל א' המרבה ואחד הממעיט ובלבד שיכוין לבו לשמים.
<h2>הערות מהגאון האדר"ת</h2>
פ"א דף ג' עמוד ב': כי אם היות אומר החוטא – צ"ל חומר.
פ"ג דף ה' עמוד א': עד שלזה אז"ל ובמקום שאין אנשים השתדל להיות איש – שפתים ישק, ובזה אש"ק הרש"א בח"א בברכות (סג, א) יעוי"ש, וכמדומני שגם בעל תפי"ש באבות כיון להמחבר ז"ל.
פ"ד דף י' עמוד א': אם מתחרט על מה ששב מקודם – הן זה כוונת אנשי כנה"ג שתקנו לומר והחזירנו בתשובה שלימה לפניך היינו שרבות פעמים בעת הוידוי מתחרט האדם בלב תמים לבלי ישוב עוד לכסלה, אבל לאחר זמן נלכד מחדש ר"ל וכבר כתב הר"מ שעיקר התשובה עד שיעיד עליו יודע תעלומות שלא יחזור לעולם לסורו, ומקורו טהור מדרשת חז"ל המובא בילקוט בפסוק שובה ישראל עד ה' אלוקיך, וזהו בתשובה שלימה לפניך – ואם כי חלילה להתיאש מן התשובה, אבל לא זו הדרך מוציאהו מידי עבירה. וה' יזכנו ויקרבנו לתורתו ונשוב אליו באמת ובלבב שלם – וע"ל פ"ח.
פ"ו דף ז' עמוד ב': בן חמשים לבינה – צ"ל בן ארבעים, כספ"ה דאבות.
שם: חידוש שלא הביא לדבריו מאמר רב עמרם א"ר: אשרי איש אשרי מי שעושה תשובה כשהוא איש (ע"ז י"ט, א'). ואולי יל"פ ל' איש כשהוא בכוחו ובגבורתו בעת חטאו, וכל' כאיש גבורתו, יעוי' ב"מ (פ"ד, א'), ואולי הוא הוא רב עמרם חסידא שהראה חסידותו כן, כבקדושין (פא, א)
פ"ז: אין דבריו מבוררים בפי' תשובה מיראה, שאנו רגילים לפרשו מיראת העונש שמא יבוא עליו, – וחידוש שלא זכר סוגיא ערוכה שביומא (פו, ב):
פי"ג: חקירתו בשב משכלו ולא משום מצות התורה. הן שם ביומא רמי קראי אהדדי, ומ"ט לא משני נם בכה"ג, ויש לדון דבמצוה חוקיות ל"ש בזה שבל אנושי כלל וא"כ בכל אופן הוא מיראתו ית', ועיקר החקירה ל"י, למה לן בהדי כבשי דרחמנא.