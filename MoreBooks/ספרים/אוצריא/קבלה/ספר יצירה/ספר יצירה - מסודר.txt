<h1>ספר יצירה</h1>
<span style="color:Gray; font-size:80%"><small><small>© נערך ונסדר בהגהה ופיסוק וכותרות על ידי הרב שמואל וויס שליט"א מקהילת 'אדרת אליהו' בעיר העתיקה תובב"א.</small></small></span>
<h2><span style="color:Gray ;font-weight: 800"><span style="color:Gray; font-size:80%"><small>הקדמת המו"ל</h2>
<small><b>ספר יצירה</b> מיוחס לאברהם אבינו ע"ה, ומוזכר בגמ' סנהדרין סה ע"ב, הגאונים והראשונים חיברו עליו פירושים, וכן הגר"א פירש את כל הספר בהרחבה.</small>
<small>ספר יצירה מבאר את בריאת העולם ע"י עשר ספירות וכ"ב אותיות, ומחלק את האותיות לג' קבוצות: ג' אִמּוֹת (מל' אֵם, כמו אבות ושורשים) – אמ"ש, ז' כפולות – בג"ד כפר"ת, י"ב פשוטות – הו"ז חט"י לנ"ס עצ"ק. ומפרט מה נברא מכל אות בעולם בשנה ובנפש.</small>
<small>נוסח הס"י ע"פ גירסת האריז"ל שעליה סמך הגר"א, ונוספו בסוגריים הגהות הגר"א שבפירושו.</small>
<small><b>תוכן הפרקים:</b> פ"א – י' ספירות. פ"ב – כ"ב אותיות. פ"ג – ג' אִמּוֹת. פ"ד – ז' כפולות. פ"ה – י"ב פשוטות. פ"ו – כלל האותיות.</small>

<h2><span style="color:Gray ;font-weight: 800">פרק א </span> <span style="color:LightGray;font-weight: 500 ; font-size:80%">[י' ספירות]</span>
<h3><span style="color:LightGray ;font-weight: 400 ; font-size:80%">א.</span>
בִּשְׁלֹשִׁים וּשְׁתַּיִם נְתִיבוֹת פְּלִיאוֹת חָכְמָה, חָקַק יָהּ, יהו"ה, צְבָאוֹת, אֱלֹהֵי יִשְׂרָאֵל, אֱלֹהִים חַיִּים וּמֶלֶךְ עוֹלָם, אֵל, שַׁדַּי, רַחוּם וְחַנּוּן, רָם וְנִשָּׂא, שׁוֹכֵן עַד וְקָדוֹשׁ שְׁמוֹ, מָרוֹם וְקָדוֹשׁ הוּא, וּבָרָא אֶת עוֹלָמוֹ בִּשְׁלוֹשָׁה סְפָרִים: בְּסֵפֶר וְסֵפֶר וְסִפּוּר:
<h3><span style="color:LightGray ;font-weight: 400 ; font-size:80%">ב.</span>
עֶשֶׂר סְפִירוֹת בְּלִי מָה, וְעֶשְׂרִים וּשְׁתַּיִם אוֹתִיּוֹת יְסוֹד, שָׁלֹשׁ אִמּוֹת וְשֶׁבַע כְּפוּלוֹת וּשְׁתֵּים עֶשְׂרֵה פְּשׁוּטוֹת:
<h3><span style="color:LightGray ;font-weight: 400 ; font-size:80%">ג.</span>
עֶשֶׂר סְפִירוֹת בְּלִימָה, בְּמִסְפַּר עֶשֶׂר אֶצְבָּעוֹת, חָמֵשׁ כְּנֶגֶד חָמֵשׁ, וּבְרִית יָחִיד מְכֻוָּן בָּאֶמְצַע, בְּמִילַת הַלָּשׁוֹן וּבְמִילַת הַמָּעוֹר:
<h3><span style="color:LightGray ;font-weight: 400 ; font-size:80%">ד.</span>
עֶשֶׂר סְפִירוֹת בְּלִימָה, עֶשֶׂר וְלֹא תֵּשַׁע, עֶשֶׂר וְלֹא אַחַת עֶשְׂרֵה. הָבֵן בַּחָכְמָה וַחֲכַם בַּבִּינָה, בְּחֹן בָּהֶם וַחֲקֹר מֵהֶם, וְהַעֲמֵד דָּבָר עַל בּוּרְיוֹ, וְהָשֵׁב יוֹצֵר עַל מְכוֹנוֹ:
<h3><span style="color:LightGray ;font-weight: 400 ; font-size:80%">ה.</span>
עֶשֶׂר סְפִירוֹת בְּלִימָה, מִדָּתָן עֶשֶׂר שֶׁאֵין לָהֶם סוֹף. עֹמֶק רֵאשִׁית וְעֹמֶק אַחֲרִית, עֹמֶק טוֹב וְעֹמֶק רַע, עֹמֶק רוּם וְעֹמֶק תַּחַת, עֹמֶק מִזְרָח וְעֹמֶק מַעֲרָב, עֹמֶק צָפוֹן וְעֹמֶק דָּרוֹם. אָדוֹן יָחִיד, אֵל מֶלֶךְ נֶאֱמָן, מוֹשֵׁל בְּכֻלָּם מִמְּעוֹן קָדְשׁוֹ, עַד עֲדֵי עַד:
<h3><span style="color:LightGray ;font-weight: 400 ; font-size:80%">ו.</span>
עֶשֶׂר סְפִירוֹת בְּלִי מָה, צְפִיָּתָן כְּמַרְאֵה הַבָּזָק, וְתַכְלִיתָן אֵין לָהֶם קֵץ, וּדְבָרוֹ בָּהֶן בְּרָצוֹא וָשׁוֹב, וּלְמַאֲמָרוֹ כְּסוּפָה יִרְדֹּפוּ, וְלִפְנֵי כִסְאוֹ הֵם מִשְׁתַּחֲוִים:
<h3><span style="color:LightGray ;font-weight: 400 ; font-size:80%">ז.</span>
עֶשֶׂר סְפִירוֹת בְּלִימָה, נָעוּץ סוֹפָן בִּתְחִלָּתָן וּתְחִלָּתָן בְּסוֹפָן, כְּשַׁלְהֶבֶת קְשׁוּרָה בְּגַחֶלֶת, שֶׁאָדוֹן יָחִיד וְאֵין לוֹ שֵׁנִי, וְלִפְנֵי אֶחָד מָה אַתָּה סוֹפֵר:
<h3><span style="color:LightGray ;font-weight: 400 ; font-size:80%">ח.</span>
עֶשֶׂר סְפִירוֹת בְּלִימָה, בְּלֹם פִּיךָ מִלְּדַבֵּר וְלִבְּךָ מִלְּהַרְהֵר, וְאִם רָץ פִּיךָ לְדַבֵּר וְלִבְּךָ לְהַרְהֵר, שׁוּב לַמָּקוֹם, שֶׁלְּכָךְ נֶאֱמַר (יחזקאל א) וְהַחַיּוֹת רָצוֹא וָשׁוֹב, וְעַל דָּבָר זֶה נִכְרַת בְּרִית:
<h3><span style="color:LightGray ;font-weight: 400 ; font-size:80%">ט. </span>
עֶשֶׂר סְפִירוֹת בְּלִימָה, אַחַת – רוּחַ אֱלֹהִים חַיִּים, בָּרוּךְ וּמְבֹרָךְ שְׁמוֹ שֶׁל חֵי הָעוֹלָמִים, קוֹל וְרוּחַ וְדִבּוּר [<span style="color:Gray; font-size:80%">גי' הגר"א בליקוט:</span> רוּחַ וְקוֹל וְדִבּוּר], וְהוּא רוּחַ הַקֹּדֶשׁ:
<h3><span style="color:LightGray ;font-weight: 400 ; font-size:80%">י. </span>
שְׁתַּיִם – רוּחַ מֵרוּחַ, חָקַק וְחָצַב בָּהּ עֶשְׂרִים וּשְׁתַּיִם אוֹתִיּוֹת יְסוֹד, שָׁלֹשׁ אִמּוֹת וְשֶׁבַע כְּפוּלוֹת וּשְׁתֵּים עֶשְׂרֵה פְּשׁוּטוֹת, וְרוּחַ אַחַת מֵהֶן:
<h3><span style="color:LightGray ;font-weight: 400 ; font-size:80%">יא. </span>
שָׁלֹשׁ – מַיִם מֵרוּחַ, חָקַק וְחָצַב בָּהֶן כ"ב אוֹתִיּוֹת, מִתֹּהוּ וָבֹהוּ רֶפֶשׁ וָטִיט, חֲקָקָן כְּמִין עֲרוּגָה, חֲצָבָן כְּמִין חוֹמָה, סִבְּבָם כְּמִין מַעֲזֵיבָה, [<span style="color:Gray; font-size:80%">גיר' הגר"א בליקוט:</span> חֲצָבָן כְּמִין מַעֲזֵיבָה סִבְּבָם כְּמִין חוֹמָה] וְיָצַק עֲלֵיהֶם שֶׁלֶג וְנַעֲשָׂה עָפָר, שֶׁנֶּאֱמַר (איוב לז) כִּי לַשֶּׁלֶג יֹאמַר הֱוֵא אָרֶץ:
<h3><span style="color:LightGray ;font-weight: 400 ; font-size:80%">יב. </span>
אַרְבַּע – אֵשׁ מִמַּיִם, חָקַק וְחָצַב בָּהּ כִּסֵּא הַכָּבוֹד, שְׂרָפִים וְאוֹפַנִּים וְחַיּוֹת הַקֹּדֶשׁ וּמַלְאֲכֵי הַשָּׁרֵת, וּמִשְּׁלָשְׁתָּן יָסַד מְעוֹנוֹ, שֶׁנֶּאֱמַר (תהילים קד) עֹשֶׂה מַלְאָכָיו רוּחוֹת מְשָׁרְתָיו אֵשׁ לֹהֵט:
<h3><span style="color:LightGray ;font-weight: 400 ; font-size:80%">יג. </span>
בֵּרֵר שָׁלֹשׁ אוֹתִיּוֹת מִן הַפְּשׁוּטוֹת בְּסוֹד שָׁלֹשׁ אִמּוֹת אמ"ש, וּקְבָעָם בִּשְׁמוֹ הַגָּדוֹל, וְחָתַם בָּהֶם שִׁשָּׁה קְצָווֹת. חָמֵשׁ – חָתַם רוּם וּפָנָה לְמַעְלָה וַחֲתָמוֹ בְּיה"ו. שֵׁשׁ – חָתַם תַּחַת וּפָנָה לְמַטָּה וַחֲתָמוֹ בְּהי"ו. שֶׁבַע – חָתַם מִזְרָח וּפָנָה לְפָנָיו וַחֲתָמוֹ בְּוי"ה. שְׁמוֹנֶה – חָתַם מַעֲרָב וּפָנָה לְאַחֲרָיו וַחֲתָמוֹ בְּוה"י. תֵּשַׁע – חָתַם דָּרוֹם וּפָנָה לִימִינוֹ וַחֲתָמוֹ בְּיו"ה. עֶשֶׂר – חָתַם צָפוֹן וּפָנָה לִשְׂמֹאלוֹ וַחֲתָמוֹ בְּהו"י:
<h3><span style="color:LightGray ;font-weight: 400 ; font-size:80%">יד. </span>
אֵלּוּ עֶשֶׂר סְפִירוֹת בְּלִימָה: (אחת) רוּחַ אֱלֹהִים חַיִּים, רוּחַ מֵרוּחַ, מַיִם מֵרוּחַ, אֵשׁ מִמַּיִם, רוּם וְתַחַת, מִזְרָח וּמַעֲרָב, צָפוֹן וְדָרוֹם:

<h2><span style="color:Gray ;font-weight: 800">פרק ב</span>  <span style="color:LightGray;font-weight: 500 ; font-size:80%">[כ"ב אותיות]</span>
<h3><span style="color:LightGray ;font-weight: 400 ; font-size:80%">א.</span>
עֶשְׂרִים וּשְׁתַּיִם אוֹתִיּוֹת יְסוֹד, שָׁלֹשׁ אִמּוֹת וְשֶׁבַע כְּפוּלוֹת וּשְׁתֵּים עֶשְׂרֵה פְּשׁוּטוֹת. שָׁלֹשׁ אִמּוֹת אמ"ש יְסוֹדָן: כַּף זְכוּת וְכַף חוֹבָה וּלְשׁוֹן חֹק מַכְרִיעַ בֵּינְתַיִם. שָׁלֹשׁ אִמּוֹת אמ"ש: מ' דּוֹמֶמֶת, ש' שׁוֹרֶקֶת, א' אֲוִיר רוּחַ מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ב.</span>
עֶשְׂרִים וּשְׁתַּיִם אוֹתִיּוֹת יְסוֹד, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם אֶת כָּל הַיְצוּר וְאֶת כָּל הֶעָתִיד לָצוּר:
<h3><span style="color:LightGray ;font-weight: 400 ; font-size:80%">ג.</span>
עֶשְׂרִים וּשְׁתַּיִם אוֹתִיּוֹת יְסוֹד, חֲקָקָן בְּקוֹל, חֲצָבָן בְּרוּחַ, [<span style="color:Gray; font-size:80%">גיר' הגר"א:</span> חֲקָקָן בְּרוּחַ, חֲצָבָן בְּקוֹל] קְבָעָן בַּפֶּה בַּחֲמִשָּׁה מְקוֹמוֹת: אחה"ע בַּגָּרוֹן, גיכ"ק בַּחֵךְ, דטלנ"ת בַּלָּשׁוֹן, זסשר"ץ בַּשִּׁנַּיִם, בומ"פ בַּשְּׂפָתַיִם:
<h3><span style="color:LightGray ;font-weight: 400 ; font-size:80%">ד.</span>
עֶשְׂרִים וּשְׁתַּיִם אוֹתִיּוֹת יְסוֹד, קְבָעָן בַּגַּלְגַּל כְּמִין חוֹמָה בְּרל"א שְׁעָרִים, וְחוֹזֵר הַגַּלְגַּל פָּנִים וְאָחוֹר, וְסִימָן לַדָּבָר: אֵין בַּטּוֹבָה לְמַעְלָה מֵעֹנֶג, וְאֵין בָּרָעָה לְמַטָּה מִנֶּגַע:
<h3><span style="color:LightGray ;font-weight: 400 ; font-size:80%">ה.</span>
כֵּיצַד צְרָפָן שְׁקָלָן וְהֵמִירָן, א' עִם כֻּלָּם, וְכֻלָּם עִם א'. ב' עִם כֻּלָּם, וְכֻלָּם עִם ב'. וְחוֹזְרוֹת חֲלִילָה, וְנִמְצָאוֹת בְּרל"א שְׁעָרִים, וְנִמְצָא כָּל הַיְצוּר וְכָל הַדִּבּוּר יוֹצֵא מִשֵּׁם אֶחָד:
<h3><span style="color:LightGray ;font-weight: 400 ; font-size:80%">ו.</span>
יָצַר מַמָּשׁ מִתֹּהוּ, וְעָשָׂה אֶת אֵינוֹ יֶשְׁנוֹ, וְחָצַב עַמּוּדִים גְּדוֹלִים מֵאֲוִיר שֶׁאֵינוֹ נִתְפָּשׂ, וְזֶה סִימָן: א' עִם כֻּלָּם וְכֻלָּם עִם א', צוֹפֶה וּמֵמִיר, וְעָשָׂה אֶת כָּל הַיְצוּר וְאֶת כָּל הַדִּבּוּר שֵׁם אֶחָד, וְסִימָן לַדָּבָר: עֶשְׂרִים וּשְׁתַּיִם חֲפָצִים בְּגוּף אֶחָד:

<h2><span style="color:Gray ;font-weight: 800">פרק ג </span> <span style="color:LightGray;font-weight: 500 ; font-size:80%">[ג' אִמּוֹת]</span>
<h3><span style="color:LightGray ;font-weight: 400 ; font-size:80%">א.</span>
שָׁלֹשׁ אִמּוֹת אמ"ש יְסוֹדָן: כַּף זְכוּת וְכַף חוֹבָה וּלְשׁוֹן חֹק מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ב.</span>
שָׁלֹשׁ אִמּוֹת אמ"ש, סוֹד גָּדוֹל מֻפְלָא וּמְכֻסֶּה, וְחָתוּם בְּשֵׁשׁ טַבָּעוֹת, וְיָצְאוּ מֵהֶם: אֲוִיר, מַיִם, אֵשׁ. וּמֵהֶם נוֹלְדוּ אָבוֹת, וּמֵאָבוֹת תּוֹלָדוֹת:
<h3><span style="color:LightGray ;font-weight: 400 ; font-size:80%">ג.</span>
שָׁלֹשׁ אִמּוֹת אמ"ש, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שָׁלֹשׁ אִמּוֹת אמ"ש בָּעוֹלָם, וְשָׁלֹשׁ אִמּוֹת אמ"ש בַּשָּׁנָה, וְשָׁלֹשׁ אִמּוֹת אמ"ש בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ד.</span>
שָׁלֹשׁ אִמּוֹת אמ"ש בָּעוֹלָם: אֲוִיר, מַיִם, אֵשׁ. שָׁמַיִם נִבְרְאוּ מֵאֵשׁ, וְאֶרֶץ נִבְרֵאת מִמַּיִם, וַאֲוִיר מֵרוּחַ מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ה.</span>
שָׁלֹשׁ אִמּוֹת אמ"ש בַּשָּׁנָה: חֹם, קֹר, וּרְוָיָה. חֹם נִבְרָא מֵאֵשׁ, קֹר נִבְרָא מִמַּיִם, וּרְוָיָה מֵרוּחַ מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ו.</span>
שָׁלֹשׁ אִמּוֹת אמ"ש בְּנֶפֶשׁ זָכָר וּנְקֵבָה: רֹאשׁ וּבֶטֶן וּגְוִיָּה. רֹאשׁ נִבְרָא מֵאֵשׁ, וּבֶטֶן נִבְרָא מִמַּיִם, וּגְוִיָּה מֵרוּחַ מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ז.</span>
הִמְלִיךְ אוֹת א' בְּרוּחַ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: אֲוִיר בָּעוֹלָם, וּרְוָיָה בַּשָּׁנָה, וּגְוִיָּה בְּנֶפֶשׁ, זָכָר בְּאמ"ש וּנְקֵבָה בְּאש"ם:
<h3><span style="color:LightGray ;font-weight: 400 ; font-size:80%">ח.</span>
הִמְלִיךְ אוֹת מ' בְּמַיִם, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: אֶרֶץ בָּעוֹלָם, וְקֹר בַּשָּׁנָה, וּבֶטֶן בְּנֶפֶשׁ, זָכָר בְּמא"ש וּנְקֵבָה בְּמש"א:
<h3><span style="color:LightGray ;font-weight: 400 ; font-size:80%">ט.</span>
הִמְלִיךְ אוֹת ש' בְּאֵשׁ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: (אש) שָׁמַיִם בָּעוֹלָם, וְחֹם בַּשָּׁנָה, וְרֹאשׁ בְּנֶפֶשׁ, זָכָר בְּשא"מ וּנְקֵבָה בְּשמ"א:

<h2><span style="color:Gray ;font-weight: 800">פרק ד </span> <span style="color:LightGray;font-weight: 500 ; font-size:80%">[ז' כפולות]</span>
<h3><span style="color:LightGray ;font-weight: 400 ; font-size:80%">א.</span>
שֶׁבַע כְּפוּלוֹת בג"ד כפר"ת, מִתְנַהֲגוֹת בִּשְׁתֵּי לְשׁוֹנוֹת: ב"ב, ג"ג, ד"ד, כ"כ, פ"פ, ר"ר, ת"ת. תַּבְנִית רַךְ וְקָשֶׁה, גִּבּוֹר וְחַלָּשׁ.
<h3><span style="color:LightGray ;font-weight: 400 ; font-size:80%">ב.</span>
שֶׁבַע כְּפוּלוֹת בג"ד כפר"ת, יְסוֹדָן: חָכְמָה, עֹשֶׁר, זֶרַע, חַיִּים, מֶמְשָׁלָה, שָׁלוֹם וָחֵן:
<h3><span style="color:LightGray ;font-weight: 400 ; font-size:80%">ג.</span>
שֶׁבַע כְּפוּלוֹת בג"ד כפר"ת, בְּדִבּוּר וּבִתְמוּרָה, תְּמוּרַת חָכְמָה אִוֶּלֶת, תְּמוּרַת עֹשֶׁר עֹנִי, תְּמוּרַת זֶרַע שְׁמָמָה, תְּמוּרַת חַיִּים מָוֶת, תְּמוּרַת מֶמְשָׁלָה עַבְדוּת, תְּמוּרַת שָׁלוֹם מִלְחָמָה, תְּמוּרַת חֵן כִּעוּר:
<h3><span style="color:LightGray ;font-weight: 400 ; font-size:80%">ד.</span>
שֶׁבַע כְּפוּלוֹת בג"ד כפר"ת: מַעְלָה וּמַטָּה, מִזְרָח וּמַעֲרָב, צָפוֹן וְדָרוֹם, וְהֵיכַל הַקֹּדֶשׁ מְכֻוָּן בָּאֶמְצַע, וְהוּא נוֹשֵׂא אֶת כֻּלָּם:
<h3><span style="color:LightGray ;font-weight: 400 ; font-size:80%">ה.</span>
שֶׁבַע כְּפוּלוֹת בג"ד כפר"ת, שֶׁבַע וְלֹא שֵׁשׁ, שֶׁבַע וְלֹא שְׁמוֹנֶה, בְּחֹן בָּהֶם וַחֲקֹר בָּהֶם, וְהַעֲמֵד דָּבָר עַל בּוּרְיוֹ וְהָשֵׁב יוֹצֵר עַל מְכוֹנוֹ:
<h3><span style="color:LightGray ;font-weight: 400 ; font-size:80%">ו.</span>
שֶׁבַע כְּפוּלוֹת בג"ד כפר"ת יְסוֹד, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שִׁבְעָה כּוֹכָבִים בָּעוֹלָם, שִׁבְעָה יָמִים בַּשָּׁנָה, שִׁבְעָה שְׁעָרִים בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ז.</span>
שִׁבְעָה כּוֹכָבִים בָּעוֹלָם: שַׁבְּתַאי, צֶדֶק, מַאְדִּים, חַמָּה, נֹגַהּ, כּוֹכָב, לְבָנָה. שִׁבְעָה יָמִים בַּשָּׁנָה, שִׁבְעַת יְמֵי הַשָּׁבוּעַ. שִׁבְעָה שְׁעָרִים בְּנֶפֶשׁ זָכָר וּנְקֵבָה: שְׁתֵּי עֵינַיִם, שְׁתֵּי אָזְנַיִם, שְׁנֵי נִקְבֵי הָאַף, וְהַפֶּה:
<h3><span style="color:LightGray ;font-weight: 400 ; font-size:80%">ח.</span> 
הִמְלִיךְ אוֹת ב' בְּחָכְמָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: לְבָנָה בָּעוֹלָם, יוֹם רִאשׁוֹן בַּשָּׁנָה, וְעַיִן יָמִין בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ט. </span>
הִמְלִיךְ אוֹת ג' בְּעֹשֶׁר, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: מַאְדִּים בָּעוֹלָם, יוֹם שֵׁנִי בַּשָּׁנָה, וְאֹזֶן יָמִין בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">י. </span>
הִמְלִיךְ אוֹת ד' בְּזֶרַע, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: חַמָּה בָּעוֹלָם, יוֹם שְׁלִישִׁי בַּשָּׁנָה, וּנְחִיר יָמִין בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">יא. </span>
הִמְלִיךְ אוֹת כ' בְּחַיִּים, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: נֹגַהּ בָּעוֹלָם, יוֹם רְבִיעִי בַּשָּׁנָה, וְעַיִן שְׂמֹאל בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">יב. </span>
הִמְלִיךְ אוֹת פ' בְּמֶמְשָׁלָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: כּוֹכָב בָּעוֹלָם, יוֹם חֲמִישִׁי בַּשָּׁנָה, וְאֹזֶן שְׂמֹאל בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">יג. </span>
הִמְלִיךְ אוֹת ר' בְּשָׁלוֹם, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: שַׁבְּתַאי בָּעוֹלָם, יוֹם שִׁשִּׁי בַּשָּׁנָה, וּנְחִיר שְׂמֹאל בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">יד. </span>
הִמְלִיךְ אוֹת ת' בְּחֵן, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: צֶדֶק בָּעוֹלָם, יוֹם שַׁבָּת בַּשָּׁנָה, וּפֶה בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">טו. </span>
שֶׁבַע כְּפוּלוֹת בג"ד כפר"ת, שֶׁבָּהֶן נֶחְקָקִין: שִׁבְעָה עוֹלָמוֹת, שִׁבְעָה רְקִיעִין, שֶׁבַע אֲרָצוֹת, שִׁבְעָה יַמִּים, שִׁבְעָה נְהָרוֹת, שִׁבְעָה מִדְבָּרוֹת, שִׁבְעָה יָמִים, שִׁבְעָה שָׁבוּעוֹת, שֶׁבַע שָׁנִים, שֶׁבַע שְׁמִטִּין, שִׁבְעָה יוֹבְלוֹת, וְהֵיכַל הַקֹּדֶשׁ. לְפִיכָךְ חִבֵּב אֶת הַשְּׁבִיעִיּוֹת תַּחַת כָּל הַשָּׁמַיִם:
<h3><span style="color:LightGray ;font-weight: 400 ; font-size:80%">טז. </span>
שְׁתֵּי אֲבָנִים בּוֹנוֹת שְׁנֵי בָּתִּים, שָׁלֹשׁ אֲבָנִים בּוֹנוֹת שִׁשָּׁה בָּתִּים, אַרְבַּע אֲבָנִים בּוֹנוֹת אַרְבָּעָה וְעֶשְׂרִים בָּתִּים, חָמֵשׁ אֲבָנִים בּוֹנוֹת מֵאָה וְעֶשְׂרִים בָּתִּים, שֵׁשׁ אֲבָנִים בּוֹנוֹת שְׁבַע מֵאוֹת וְעֶשְׂרִים בָּתִּים, שֶׁבַע אֲבָנִים בּוֹנוֹת חֲמֵשֶׁת אֲלָפִים וְאַרְבָּעִים בָּתִּים, מִכָּאן וָאֵילָךְ צֵא וַחֲשֹׁב, מַה שֶּׁאֵין הַפֶּה יָכוֹל לְדַבֵּר וְאֵין הָאֹזֶן יְכוֹלָה לִשְׁמֹעַ:

<h2><span style="color:Gray ;font-weight: 800">פרק ה </span> <span style="color:LightGray;font-weight: 500 ; font-size:80%">[י"ב פשוטות]</span>
<h3><span style="color:LightGray ;font-weight: 400 ; font-size:80%">א.</span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק'. יְסוֹדָן: שִׂיחָה הִרְהוּר הִלּוּךְ, רְאִיָּה [<span style="color:Gray; font-size:80%">לכאו' גיר' הגר"א:</span> רְאִיָּה הִלּוּךְ] שְׁמִיעָה מַעֲשֶׂה, תַּשְׁמִישׁ רֵיחַ שֵׁינָה, רֹגֶז לְעִיטָה שְׂחוֹק:
<h3><span style="color:LightGray ;font-weight: 400 ; font-size:80%">ב.</span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק', יְסוֹדָן שְׁנֵים עָשָׂר גְּבוּלֵי אֲלַכְסוֹן: גְּבוּל מִזְרָחִית רוּמִית, גְּבוּל מִזְרָחִית צְפוֹנִית, גְּבוּל מִזְרָחִית תַּחְתִּית. גְּבוּל דְּרוֹמִית רוּמִית, גְּבוּל דְּרוֹמִית מִזְרָחִית, גְּבוּל דְּרוֹמִית תַּחְתִּית. גְּבוּל מַעֲרָבִית רוּמִית, גְּבוּל מַעֲרָבִית דְּרוֹמִית, גְּבוּל מַעֲרָבִית תַּחְתִּית. גְּבוּל צְפוֹנִית רוּמִית, גְּבוּל צְפוֹנִית מַעֲרָבִית, גְּבוּל צְפוֹנִית תַּחְתִּית. וּמִתְרַחֲבִין וְהוֹלְכִין עַד עֲדֵי עַד, וְהֵן הֵן גְּבוּלוֹת עוֹלָם:
<h3><span style="color:LightGray ;font-weight: 400 ; font-size:80%">ג.</span>
שְׁתֵּים עֶשְׂרֵה פְּשׁוּטוֹת: ה' ו' ז', ח' ט' י', ל' נ' ס', ע' צ' ק', יְסוֹדָן, חֲקָקָן חֲצָבָן צְרָפָן שְׁקָלָן וְהֵמִירָן, וְצָר בָּהֶם: שְׁנֵים עָשָׂר מַזָּלוֹת בָּעוֹלָם, שְׁנֵים עָשָׂר חֳדָשִׁים בַּשָּׁנָה, שְׁנֵים עָשָׂר מַנְהִיגִים בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ד.</span>
שְׁנֵים עָשָׂר מַזָּלוֹת בָּעוֹלָם: טָלֶה שׁוֹר תְּאוֹמִים, סַרְטָן אַרְיֵה בְּתוּלָה, מֹאזְנַיִם עַקְרָב קֶשֶׁת, גְּדִי דְּלִי דָּגִים:
<h3><span style="color:LightGray ;font-weight: 400 ; font-size:80%">ה.</span>
שְׁנֵים עָשָׂר חֳדָשִׁים בַּשָּׁנָה: נִיסָן אִיָּר סִיוָן, תַּמּוּז אָב אֱלוּל, תִּשְׁרֵי חֶשְׁוָן כִּסְלֵו, טֵבֵת שְׁבָט אֲדָר:
<h3><span style="color:LightGray ;font-weight: 400 ; font-size:80%">ו.</span>
שְׁנֵים עָשָׂר מַנְהִיגִים בְּנֶפֶשׁ זָכָר וּנְקֵבָה: שְׁתֵּי יָדַיִם, שְׁתֵּי רַגְלַיִם, שְׁתֵּי כְּלָיוֹת, מָרָה, דַּקִּין, כָּבֵד, קֻרְקְבָן, קֵיבָה, טְחוֹל:
<h3><span style="color:LightGray ;font-weight: 400 ; font-size:80%">ז.</span>
הִמְלִיךְ אוֹת ה' בְּשִׂיחָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: טָלֶה בָּעוֹלָם, וְנִיסָן בַּשָּׁנָה, וְרֶגֶל יָמִין בְּנֶפֶשׁ זָכָר וּנְקֵבָה. 
הִמְלִיךְ אוֹת ו' בְּהִרְהוּר, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: שׁוֹר בָּעוֹלָם, וְאִיָּר בַּשָּׁנָה, וְכוּלְיָא יְמָנִית בְּנֶפֶשׁ זָכָר וּנְקֵבָה. 
הִמְלִיךְ אוֹת ז' בְּהִלּוּךְ [<span style="color:Gray; font-size:80%">גיר' הגר"א:</span> בִּרְאִיָּה], וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: תְּאוֹמִים בָּעוֹלָם, וְסִיוָן בַּשָּׁנָה, וְרֶגֶל שְׂמֹאל [<span style="color:Gray; font-size:80%">גיר' הגר"א:</span> וְיַד יָמִין] בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ח.</span>
הִמְלִיךְ אוֹת ח' בִּרְאִיָּה [<span style="color:Gray; font-size:80%">גיר' הגר"א:</span> בְּהִלּוּךְ], וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: סַרְטָן בָּעוֹלָם, וְתַמּוּז בַּשָּׁנָה, וְיַד יָמִין [<span style="color:Gray; font-size:80%">גיר' הגר"א:</span> וְרֶגֶל שְׂמֹאל] בְּנֶפֶשׁ זָכָר וּנְקֵבָה. 
הִמְלִיךְ אוֹת ט' בִּשְׁמִיעָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: אַרְיֵה בָּעוֹלָם, וְאָב בַּשָּׁנָה, וְכוּלְיָא שְׂמָאלִית בְּנֶפֶשׁ זָכָר וּנְקֵבָה. 
הִמְלִיךְ אוֹת י' בְּמַעֲשֶׂה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: בְּתוּלָה בָּעוֹלָם, וֶאֱלוּל בַּשָּׁנָה, וְיַד שְׂמֹאל בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">ט.</span>
הִמְלִיךְ אוֹת ל' בְּתַשְׁמִישׁ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: מֹאזְנַיִם בָּעוֹלָם, וְתִשְׁרֵי בַּשָּׁנָה, וּמָרָה בְּנֶפֶשׁ זָכָר וּנְקֵבָה. 
הִמְלִיךְ אוֹת נ' בְּרֵיחַ, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: עַקְרָב בָּעוֹלָם, וְחֶשְׁוָן בַּשָּׁנָה, וְדַקִּין בְּנֶפֶשׁ זָכָר וּנְקֵבָה. 
הִמְלִיךְ אוֹת ס' בְּשֵׁנָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: קֶשֶׁת בָּעוֹלָם, וְכִסְלֵו בַּשָּׁנָה, וְקֵיבָה בְּנֶפֶשׁ זָכָר וּנְקֵבָה:
<h3><span style="color:LightGray ;font-weight: 400 ; font-size:80%">י.</span>
הִמְלִיךְ אוֹת ע' בְּרֹגֶז, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: גְּדִי בָּעוֹלָם, וְטֵבֵת בַּשָּׁנָה, וְכָבֵד בְּנֶפֶשׁ זָכָר וּנְקֵבָה. 
הִמְלִיךְ אוֹת צ' בִּלְעִיטָה, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: דְּלִי בָּעוֹלָם, וּשְׁבָט בַּשָּׁנָה, וְקֻרְקְבָן בְּנֶפֶשׁ זָכָר וּנְקֵבָה. 
הִמְלִיךְ אוֹת ק' בִּשְׂחוֹק, וְקָשַׁר לוֹ כֶּתֶר, וּצְרָפָן זֶה בָּזֶה, וְצָר בָּהֶם: דָּגִים בָּעוֹלָם, וַאֲדָר בַּשָּׁנָה, וּטְחוֹל בְּנֶפֶשׁ זָכָר וּנְקֵבָה. 
עֲשָׂאָן כְּמִין עֲרֵבָה, סִדְּרָן כְּמִין חוֹמָה, עֲרָכָן כְּמִין מִלְחָמָה:

<h2><span style="color:Gray ;font-weight: 800">פרק ו </span> <span style="color:LightGray;font-weight: 500 ; font-size:80%">[כלל האותיות]</span>
<h3><span style="color:LightGray ;font-weight: 400 ; font-size:80%">א.</span>
אֵלּוּ הֵם שָׁלֹשׁ אִמּוֹת אמ"ש, וְיָצְאוּ מֵהֶם שְׁלֹשָׁה אָבוֹת, וְהֵם: אֲוִיר, מַיִם, אֵשׁ. וּמֵאָבוֹת תּוֹלָדוֹת. שְׁלֹשָׁה אָבוֹת וְתוֹלְדוֹתֵיהֶם, וְשִׁבְעָה כּוֹכָבִים וְצִבְאוֹתֵיהֶם, וּשְׁנֵים עָשָׂר גְּבוּלֵי אֲלַכְסוֹן. רְאָיָה לַדָּבָר, עֵדִים נֶאֱמָנִים, בְּעוֹלָם שָׁנָה נֶפֶשׁ, וּשְׁנֵים עָשָׂר חֹק, וְשִׁבְעָה וּשְׁלֹשָׁה. פְּקָדָן בִּתְלִי וְגַלְגַּל וָלֵב:
<h3><span style="color:LightGray ;font-weight: 400 ; font-size:80%">ב.</span>
שָׁלֹשׁ אִמּוֹת אמ"ש: אֲוִיר, מַיִם, אֵשׁ. אֵשׁ לְמַעְלָה, וּמַיִם לְמַטָּה, וַאֲוִיר רוּחַ חֹק מַכְרִיעַ בֵּינְתַיִם. וְסִימָן לַדָּבָר: הָאֵשׁ נוֹשֵׂא אֶת הַמַּיִם [<span style="color:Gray; font-size:80%">גיר' הגר"א:</span> הַמַּיִם נוֹשֵׂא אֶת הָאֵשׁ]. מ' דּוֹמֶמֶת, ש' שׁוֹרֶקֶת, א' אֲוִיר רוּחַ חֹק מַכְרִיעַ בֵּינְתַיִם:
<h3><span style="color:LightGray ;font-weight: 400 ; font-size:80%">ג.</span>
תְּלִי בָּעוֹלָם כְּמֶלֶךְ עַל כִּסְאוֹ, גַּלְגַּל בַּשָּׁנָה כְּמֶלֶךְ בַּמְּדִינָה, לֵב בַּנֶּפֶשׁ כְּמֶלֶךְ בַּמִּלְחָמָה:
<h3><span style="color:LightGray ;font-weight: 400 ; font-size:80%">ד.</span>
גַּם אֶת זֶה לְעֻמַּת זֶה עָשָׂה אֱלֹהִים: טוֹב לְעֻמַּת רַע, רַע לְעֻמַּת טוֹב. טוֹב מִטּוֹב, רַע מֵרַע. הַטּוֹב מַבְחִין אֶת הָרַע, וְהָרַע מַבְחִין אֶת הַטּוֹב. טוֹבָה שְׁמוּרָה לַטּוֹבִים, וְרָעָה שְׁמוּרָה לָרָעִים:
<h3><span style="color:LightGray ;font-weight: 400 ; font-size:80%">ה.</span>
שְׁלֹשָׁה, כָּל אֶחָד לְבַדּוֹ עוֹמֵד: אֶחָד מְזַכֶּה, וְאֶחָד מְחַיֵּב, וְאֶחָד מַכְרִיעַ בֵּינְתַיִם. שִׁבְעָה: שְׁלֹשָׁה מוּל שְׁלֹשָׁה, וְאֶחָד חֹק מַכְרִיעַ בֵּינְתַיִם. וּשְׁנֵים עָשָׂר עוֹמְדִין בַּמִּלְחָמָה: שְׁלֹשָׁה אוֹהֲבִים, שְׁלֹשָׁה שׂוֹנְאִים, שְׁלֹשָׁה מְחַיִּים, וּשְׁלֹשָׁה מְמִיתִים. שְׁלֹשָׁה אוֹהֲבִים – הַלֵּב וְהָאָזְנַיִם. שְׁלֹשָׁה שׂוֹנְאִים – הַכָּבֵד וְהַמָּרָה וְהַלָּשׁוֹן. שְׁלֹשָׁה מְחַיִּים – שְׁנֵי נִקְבֵי הָאַף וְהַטְּחוֹל. וּשְׁלֹשָׁה מְמִיתִים – שְׁנֵי הַנְּקָבִים וְהַפֶּה. וְאֵל מֶלֶךְ נֶאֱמָן מוֹשֵׁל בְּכֻלָּם מִמְּעוֹן קָדְשׁוֹ, עַד עֲדֵי עַד. אֶחָד עַל גַּבֵּי שְׁלֹשָׁה, שְׁלֹשָׁה עַל גַּבֵּי שִׁבְעָה, שִׁבְעָה עַל גַּבֵּי שְׁנֵים עָשָׂר, וְכֻלָּם אֲדוּקִים זֶה בָּזֶה:
<h3><span style="color:LightGray ;font-weight: 400 ; font-size:80%">ו.</span>
אֵלּוּ הֵם עֶשְׂרִים וּשְׁתַּיִם אוֹתִיּוֹת, שֶׁבָּהֶן חָקַק אֶהְיֶ"ה יָ"הּ יהו"ה אֱלֹהִים אֱלֹהִים יהו"ה יהו"ה צְבָאוֹת אֱלֹהִים צְבָאוֹת אֵל שַׁדַּי יהו"ה אֲדֹנָי. [<span style="color:Gray; font-size:80%">הגיר' ע"פ ליקוט הגר"א:</span> אֶהְיֶ"ה <span style="color:Gray; font-size:80%">(כתר)</span>, יָ"הּ <span style="color:Gray; font-size:80%">(חכמה)</span>, יֱהֹ"וִ אֱלֹהִים <span style="color:Gray; font-size:80%">(בינה)</span>, אֵל <span style="color:Gray; font-size:80%">(חסד)</span>, אֱלֹהִים <span style="color:Gray; font-size:80%">(גבורה)</span>, יהו"ה <span style="color:Gray; font-size:80%">(ת"ת)</span>, יהו"ה צְבָאוֹת <span style="color:Gray; font-size:80%">(נצח)</span>, אֱלֹהִים צְבָאוֹת <span style="color:Gray; font-size:80%">(הוד)</span>, שַׁדַּי <span style="color:Gray; font-size:80%">(יסוד)</span>, יהו"ה אֲדֹנָי <span style="color:Gray; font-size:80%">(מלכות)</span>] וְעָשָׂה מֵהֶם שְׁלֹשָׁה סְפָרִים, וּבָרָא מֵהֶם אֶת כָּל עוֹלָמוֹ, וְצָר בָּהֶם אֶת כָּל הַיְצוּר, וְאֶת כָּל הֶעָתִיד לָצוּר: 
<h3><span style="color:LightGray ;font-weight: 400 ; font-size:80%">ז.</span>
כְּשֶׁבָּא אַבְרָהָם אָבִינוּ עָלָיו הַשָּׁלוֹם, הִבִּיט וְרָאָה וְהֵבִין וְחָקַר וְחָקַק וְחָצַב, וְעָלְתָה בְּיָדוֹ הַבְּרִיאָה, שֶׁנֶּאֱמַר (בראשית יב) וְאֶת הַנֶּפֶשׁ אֲשֶׁר עָשׂוּ בְחָרָן. מִיָּד נִגְלָה עָלָיו אֲדוֹן הַכֹּל, יִתְבָּרַךְ שְׁמוֹ לָעַד, וְהוֹשִׁיבוֹ בְּחֵיקוֹ, וּנְשָׁקוֹ עַל רֹאשׁוֹ, וּקְרָאוֹ אַבְרָהָם אֹהֲבִי, וְכָרַת בְּרִית לוֹ וּלְזַרְעוֹ עַד עוֹלָם, שֶׁנֶּאֱמַר (שם טו) וְהֶאֱמִין בַּה' וַיַּחְשְׁבֶהָ לּוֹ צְדָקָה. וְכָרַת לוֹ בְּרִית בֵּין עֶשֶׂר אֶצְבְּעוֹת יָדָיו, וְהוּא בְּרִית הַלָּשׁוֹן. וּבֵין עֶשֶׂר אֶצְבְּעוֹת רַגְלָיו, וְהוּא בְּרִית הַמִּילָה. וְקָשַׁר עֶשְׂרִים וּשְׁתַּיִם אוֹתִיּוֹת הַתּוֹרָה בִּלְשׁוֹנוֹ, וְגִלָּה לוֹ אֶת סוֹדוֹ. מְשָׁכָן בַּמַּיִם, דְּלָקָן בָּאֵשׁ, רְעָשָׁן בָּרוּחַ, בִּעֲרָן [<span style="color:Gray; font-size:80%">גיר' הגר"א:</span> שְׁעָרָן] בְּשִׁבְעָה, נִהֲגָן בִּשְׁנֵים עָשָׂר מַזָּלוֹת: 
